5494 sayılı Ulaştırma Bakanlığının Teşkilat ve Görevleri Hakkında Kanunda Değişiklik Yapılmasına Dair Kanun
Yayımlandığı Resmî Gazete Tarihi: 02.05.2006
Yayımlandığı Resmî Gazete Sayısı: 26156
Kabul Tarihi	27.04.2006
TÜRKİYE BÜYÜK MİLLET MECLİSİ BAŞKANLIĞINA
Ulaştırma Bakanlığının Teşkilât ve Görevleri Hakkında Kanunda Değişiklik Yapılmasına Dair Kanun Teklifim, gerekçesi ile birlikte ilişikte sunulmuştur.
Gereğini arz ederim.
Zeynep Karahan Uslu
İstanbul
GENEL GEREKÇE
Bilindiği üzere, 3348 sayılı Kanun ile Devletçe yaptırılacak demiryolları, limanlar, barınaklar ve bunlarla ilgili teçhizat ve tesislerin, kıyı koruma yapıları, kıyı yapı ve tesislerinin ve hava meydanlarının ve bunlarla ilgili tesislerin alakalı kuruluşlarla işbirliği yaparak plan ve programlarını hazırlamak, gerçekleştirilmesi için gerekli tedbirleri almak ve imkânları sağlamak, araştırma, etüt, istikşaf, proje, keşif, şartname ve inşaatları ile bakım ve onarımlarını yapmak veya yaptırmak, yapımı tamamlananları ilgili kuruluşlara devretmek, yapılmış olanların bakımı ve onarımlarının organizasyonu için esaslar hazırlamak görevleri Ulaştırma Bakanlığına verilmiştir.
Ancak, deniz içinde ve deniz altında, koy, boğaz ve körfez gibi yerlerde şehir içinde veya şehir dışında gerçekleştirilecek ve kıyıları birbirine bağlayacak, karayolu ulaşımına yönelik işlerin, etüt-proje ve yapım işleri ile işletilmesine ilişkin herhangi bir düzenleme bulunmamaktadır.
Özellikle, ileri teknoloji ve yüksek maddî kaynak ihtiyacı duyulan bu tür projelerin gerçekleştirilmesinde, gerek diğer sektörlerle koordinasyonun sağlanması, gerekse benzer projelerde tecrübe kazanılmış olması, projenin gerçekleştirileceği kuruluşun tespitinde büyük önem taşımaktadır.
Bu nedenle, Ulaştırma Bakanlığının halen demiryolu sektöründeki Boğaz Tünel Tüp Geçit projesinin yapımı ve bu konudaki tecrübeler de dikkate alınarak, denizaltından geçecek kara araçlarının seyrine uygun tünel geçitlerinin yapılması ve bunların ilgili işleticilere devredilmesi konusundaki eksikliği gidererek ulaştırma sektöründe bütünlüğü sağlamak üzere; Ulaştırma Bakanlığının Teşkilat ve Görevleri Hakkındaki 3348 Sayılı Kanunda bu yönde bir düzenleme yapılmasına ihtiyaç duyulmuştur.
Özel bir durum olan denizaltı karayolu tünel geçidinin yapılması veya yaptırılmasının Ulaştırma Bakanlığınca gerçekleştirilmesinin ülke ulaştırması ile demiryolu, denizyolu ve karayolu koordinasyonu açısından daha yararlı olacağı açıktır. Ayrıca denizaltı karayolu tünel geçidi ile ilgili proje ve şartnameleri hazırlamak, hazırlatmak, incelemek ve onaylamak, yapımı tamamlananları ilgili kuruluşlara devretmek, işletme safhasına ait güvenlik, bakım ve onarım işlerine ilişkin esasları belirlemek ve gerekli tedbirleri alma görevi Ulaştırma Bakanlığınca gerçekleştirilecektir.
Böylece, hızla gelişen teknolojik ve alt yapısal değişimlere uygun projeler için, yukarıda belirtilen ve herhangi bir hukukî düzenlemenin bulunmadığı hususlardaki yasal boşluk da giderilmiş olacaktır.
İSTANBUL MİLLETVEKİLİ ZEYNEP KARAHAN USLU'NUN TEKLİFİ
ULAŞTIRMA BAKANLIĞININ TEŞKİLAT VE GÖREVLERİ HAKKINDA KANUNDA DEĞİŞİKLİK YAPILMASINA DAİR KANUN TEKLİFİ
Madde - 1.
09.04.1987 tarihli ve 3348 sayılı Ulaştırma Bakanlığının Teşkilat ve Görevleri Hakkında Kanunun 9 uncu maddesinin (c) bendinden sonra gelmek üzere aşağıdaki bent eklenmiştir.
d) Denizlerin iki yakasını denizaltından birbirine bağlayan her türlü ulaşıma ilişkin tüp ve tünel gibi ulaşım alt yapı işlerini, yap-işlet-devret modeli de dahil olmak üzere planlanmak, yapmak veya yaptırmak; bunlarla ilgili proje ve şartnameleri hazırlamak, hazırlatmak, incelemek, incelettirmek ve onamak, yapımı tamamlananları ilgili kuruluşlara devretmek, işletme safhasına ait güvenlik, bakım ve onarım işlerine ilişkin esasları belirlemek ve gerekli tedbirleri almak.
Madde - 2.
Bu Kanun hükümlerini Bakanlar Kurulu yürütür.
Madde - 3.
Bu Kanun yayımı tarihinde yürürlüğe girer.
MADDE GEREKÇELERİ
Madde - 1:
Denizaltı karayolu tünel geçidinin yapılması veya yaptırılmasının Ulaştırma Bakanlığınca gerçekleştirilmesinin; ülke ulaştırması, demiryolu, denizyolu ve karayolu koordinasyonu açısından daha yararlı olacağı açıktır. Ulaşımı denizaltından geçerek birbirine bağlayan karayolu ulaşımına elverişli denizaltı tünel geçitlerini yapmak veya yap-işlet-devret modeli de dahil diğer yöntemlerle yaptırmak, bunlarla ilgili proje ve şartnameleri hazırlamak, hazırlatmak, incelemek ve onaylamak, yapımı tamamlananları ilgili kuruluşlara devretmek, işletme safhasına ait güvenlik, bakım ve onarım işlerine ilişkin esasları belirlemek ve gerekli tedbirleri alma görevi Ulaştırma Bakanlığınca gerçekleştirilecektir.
Madde - 2:
Yürürlük maddesidir.
Madde - 3:
Yürütme maddesidir.
Bayındırlık, İmar, Ulaştırma ve Turizm Komisyonu Raporu
T.B.M.M.
Bayındırlık, İmar, Ulaştırma ve Turizm Komisyonu
Esas No	2/733
Karar No	99
28.03.2006
TÜRKİYE BÜYÜK MİLLET MECLİSİ BAŞKANLIĞINA
Başkanlıkça 24.03.2006 tarihinde Komisyonumuza havale edilen (2/733) esas numaralı, İstanbul Milletvekili Zeynep Karahan Uslu nun Ulaştırma Bakanlığının Teşkilat ve Görevleri Hakkında Kanunda Değişiklik Yapılmasına Dair Kanun Teklifi Komisyonumuzun 28.03.2006 tarihli 46 ncı birleşiminde Hükümeti temsilen Ulaştırma Bakanlığı yetkilileri ile Maliye Bakanlığı ve Devlet Planlama Teşkilatı Müsteşarlığı temsilcilerinin katılımlarıyla incelenip görüşülmüştür.
Ulaştırma Bakanlığının; deniz içinde ve deniz altında, koy, boğaz ve körfez gibi yerlerde şehir içinde veya şehir dışında gerçekleştirilerek kıyıları birbirine karayolu ile bağlayacak işlerin, etüt-proje ve yapım işleri ile işletilmesine ilişkin yetkili olduğuna dair herhangi bir düzenleme bulunmamaktadır.
Teklif ve gerekçesi incelendiğinde;
Denizaltından geçerek karayolu ulaşımına elverişli denizaltı tünel geçitlerini yapmak veya yap-işlet-devret modeli dahil diğer yöntemlerle yaptırmak, bunlarla ilgili proje ve şartnameleri hazırlamak, hazırlatmak, incelemek, onaylamak; yapımı tamamlananları ilgili kuruluşlara devretmek, işletme safhasına ait güvenlik, bakım ve onarım işlerine ilişkin esasları belirlemek ve gerekli tedbirleri almak görevinin Ulaştırma Bakanlığınca gerçekleştirilmesinin öngörüldüğü,
Bu suretle, hızla gelişen teknolojik ve alt yapı değişimlerine uygun projeler için gerekli düzenleme yapılarak hukukî boşluğun doldurulduğu,
anlaşılmaktadır.
Teklifin tümü üzerinde yapılan Komisyon görüşmelerinde;
Denizaltı karayolu tünel geçit projesinin, ülkemizin en önemli projelerinden biri olduğu,
Mer i mevzuatta kara, hava, deniz ve karayolu ulaştırmasındaki yetki farklılaşmasının çözüme kavuşturularak zaman ve para kaybının önlenebileceği,
Teklif ile tüm yetkilerin merkezî idareye verilerek yerel yönetimlerin yetkisiz mi bırakıldığı,
Denizaltı karayolu tünel geçit projesinin, Boğaz Tünel Tüp Geçit Projesi ile beraber uygulamaya konulmamasının sebebinin ne olduğu,
Ağır taşıtların geçişi ile de ilgili bir düzenleme getirilip getirilmediği,
Tünel geçidinin kapasitesinin, ileriki yıllar da düşünülerek artırılması gerektiği,
Teklifin amacının, var olan bir projeye kanunî zemin oluşturmaya çalışmak olup olmadığı,
Şeklindeki görüş ve eleştirileri takiben yapılan açıklamalarda;
Bir dünya kenti olan İstanbul için çok önemli olan trafiğin, menfi boyutlara ulaştığı,
Ulaştırma Bakanlığının Teşkilat ve Görevleri Hakkında Kanunda, demiryollarının mezkur bakanlığın yetkisine verildiğinden, Boğaz Tünel Tüp Geçit Projesinde yetki sorunu yaşanmadığı; karayolu tünel geçidi içinse böyle bir düzenlemenin olmadığı ve bu durumun eksikliğinin yaşandığı,
Teklifin kanunlaşması ile devletin kasasından tek kuruş çıkmadan, hazine garantisi verilmeden bir projenin hayata geçirilmiş olacağı,
Teklif ile uygulamaya geçirilmek istenen projenin, devam etmekte olan demiryolu sektöründeki Boğaz Tünel Tüp Geçit Projesinden farklı olduğu,
Gerek Boğaz Tünel Tüp Geçit Projesi gerekse bu teklif ile getirilmek istenen proje için İstanbul Büyükşehir Belediyesi ile istişarelerin devam ettiği ve her aşamada birlikte çalışıldığı,
Teklifin kanunlaşmasının, sadece İstanbul değil; İzmir, İzmit, Çanakkale gibi şehirlerimizin ulaşım sorunlarının çözülmesi için de gerekli olduğu,
Proje ile amaçlananın, sadece şehir içi trafiği düzenlemek olduğu, ağır vasıtaların transit geçmek üzere şehir dışına taşınacağı,
ifade edilmiştir.
Teklifin tümü üzerindeki görüşmeleri müteakiben, teklif ve gerekçesi komisyonumuzca da uygun görülerek maddelerinin görüşülmesine geçilmiştir.
Teklifin; 1, 2 ve 3 üncü maddeleri Komisyonumuzca aynen kabul edilmiştir.
Teklifin tamamı, kanun tekniğine uygun düzeltmelerin yapılması ve yazım hatalarının düzeltilmesi amacıyla redaksiyona tâbi tutulmuştur.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
09.04.1987 tarihli ve 3348 sayılı Ulaştırma Bakanlığının Teşkilat ve Görevleri Hakkında Kanunun 9 uncu maddesinin (c) bendinden sonra gelmek üzere aşağıdaki bent eklenmiş ve diğer bent buna göre teselsül ettirilmiştir.
d. Denizlerin iki yakasını denizaltından birbirine bağlayan her türlü ulaşıma ilişkin tüp ve tünel gibi ulaşım altyapı işlerini, yap-işlet-devret modeli de dahil olmak üzere planlamak, yapmak veya yaptırmak; bunlarla ilgili proje ve şartnameleri hazırlamak, hazırlatmak, incelemek, incelettirmek ve onamak, yapımı tamamlananları ilgili kuruluşlara devretmek, işletme safhasına ait güvenlik, bakım ve onarım işlerine ilişkin esasları belirlemek ve gerekli tedbirleri almak,
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
