193 sayılı Öğrencilerle İlgili Bazı Basılı Evrakın Milli Eğitim Bakanlığınca Hazırlanması, Bastırılması ve Satılması Hakkında Kanun
Yayımlandığı Resmî Gazete Tarihi: 27.07.1983
Yayımlandığı Resmî Gazete Sayısı: 18117
Kabul Tarihi	25.07.1983
Madde 0001: Amaç
Bu Kanunun amacı, Milli Egitim Bakanlığına bağlı bütün okul ve kurumlarda kullanılan bazı basılı evrakın, Milli Eğitim Bakanlığınca belli standart örneklere göre düzenlenmesini, bastırılmasını ve satılmasını sağlamaktır.
Madde 0002: Kapsam
Bu Kanun Milli Eğitim Bakanlığına bağlı bütün okul ve kurumlarda kullanılan öğrenci dosyası, kimlik kartı, karnesi, sınıf geçme ve diploma defterleri, diploma, başarı belgeleri ve benzeri belgeler ile ilgili hükümleri kapsar.
Madde 0003: Basılı evrakın, bastırılması ve satılması hakkı
Resmi ve özel ilkokul, ortaokul, lise ve dengi okullar ile yaygın eğitim kurumlarında kullanılan öğrenci dosyası, kimlik kartı, karnesi, sınıf geçme ve diploma defterleri ile diploma, başarı belgeleri ve benzeri belgelerin bastırılması ve satılması hakkı, Milli Eğitim Bakanlığına aittir. Milli Eğitim Bakanlığı, bu hakkını Milli Eğitim Bakanlığı Vakfına devredebilir.
Madde 0004: Muafiyet
Milli Eğitim Bakanlığı veya Milli Eğitim Bakanlığı Vakfınca bastırılan ve sattırılan üçüncü maddede adı geçen basılı evrakın geliri, her türlü vergi, resim ve harçtan muaftır.
Madde 0005: Ceza hükümleri
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanunun yayımı tarihinden itibaren, Milli Eğitim Bakanlığı veya Milli Eğitim Bakanlığı Vakfı dışında, bu Kanun kapsamına giren basılı evrakı, basmak veya satmak veya satın almak yasaktır.
Bu yasaklara aykırı davrananlara, fiilleri suç oluşturmadığı takdirde, üçyüzelli Türk Lirası idarî para cezası verilir.
Bu Kanunda yazılı olan idarî para cezaları mahallî mülkî amir tarafından verilir.
Madde 0006: Yönetmelik
Üçüncü maddede yazılı evrakın şekli, nitelikleri, düzenlenmasi, basılması, satılması, fiyat tespiti ve bu Kanunun uygulanması ile ilgili diğer hususlar, bu Kanunun yürürlüğe girdiği tarihten itibaren üç ay içinde Milli Eğitim Bakanlığınca çıkarılacak ve Resmi Gazete de yayımlanacak bir yönetmelikle belirlenir.
Geçici Madde 0001: (2866 sayılı Kanunun kendi numarasız geçici maddesi olup 01.02.1989 tarih ve 3520 sayılı Kanun ile madde numarası teselsül ettirilmiştir.) Bu Kanunun 3 üncü maddesinde yazılı basılı evrakı ellerinde bulunduranlar, bunların cins ve miktarını 1 Ekim 1983 tarihine kadar, Milli Eğitim Bakanlığına bildirirler.
Milli Eğitim Bakanlığı her yıl en geç Ekim ayında, bir eğitim - öğretim yılı içinde hangi basılı evrakın Bakanlıkça veya diğer kurum ve kuruluşlarca veya gerçek kişilerce basılıp satılabileceğini veya satın alınabileceğini yayımlar. Ancak bu süre 1 Ekim 1988 tarihini aşamaz.
Madde 0007: Yürürlük
Bu Kanun yayımı tarihinde yürürlüğe girer.
Madde 0008: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
