4894 sayılı Askeri Hakimler Kanununda Değişiklik Yapılmasına Dair Kanun
Yayımlandığı Resmî Gazete Tarihi: 17.06.2003
Yayımlandığı Resmî Gazete Sayısı: 25141
Kabul Tarihi	12.06.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-431/3218
12.06.2002
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 2.5.2002 tarihinde kararlaştırılan Askerî Hâkimler Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
Bülent Ecevit
Başbakan
GENEL GEREKÇE
Askerî Hâkimlerin kaynağını, yetiştirilmesini ve özlük haklarını düzenleyen 357 sayılı Askerî Hâkimler Kanunu, 26.10.1963 tarihinde kabul edilerek yürürlüğe konulmuştur.
Askerî Hâkim olabilmek için aranan genel koşullar, anılan Kanunun 1 ila 7 nci maddelerinde belirlenmiş, yedek subay adayları ve bayan adaylar için getirilen özel koşullar 8 inci ve ek 9 uncu maddelerde düzenlenmiştir. Bu maddeler gereğince, hukuk fakültesini pekiyi veya iyi derece ile bitiren istekliler sınav yapılmaksızın adaylığa kabul edilmekte, ancak ihtiyaçtan fazla başvuru olması halinde veya bu derecede mezunlardan yeterli başvuru olmayıp da orta derece ile mezun olanların başvurması halinde sınav yapılmaktadır.
Pekiyi veya iyi derece ile hukuk fakültesinden mezun olanlar için sınav yapılmaması, 357 sayılı Kanunun yürürlüğe konulduğu 1960'lı yıllarda ülkemizin sahip bulunduğu eğitim olanaklarına ve koşullarına göre yerinde bir uygulama iken, bugün bünyesinde hukuk fakültesi bulunan üniversite sayısında büyük bir artış olmasına karşın bu üniversitelerin eşit eğitim olanaklarına ve koşullarına sahip bulunmamaları, verilen hizmeti olumsuz yönde etkilemektedir. Ayrıca, üniversitelerde farklı not sistemlerinin uygulanması, diploma derecelerini objektif bir kriter olmaktan çıkarmıştır. Bu nedenle, uygulamada karşılaşılan sorunların giderilebilmesi ve tüm adayların eşit koşullar içinde yarışmalarının sağlanarak daha nitelikli eleman alımı yapılabilmesi için, adayların mezuniyet derecelerine bakılmaksızın sınava tâbi tutulmalarına ihtiyaç duyulmaktadır.
Tasarı ile; askerî hâkimlik için sivil kaynaktan alınacak adaylar ile hukuk fakültesini kendi hesabına bitiren subaylardan alınacak adayların, fakülteyi bitirme derecelerine bakılmaksızın sınava tâbi tutulması öngörülmekte, ayrıca askerî hâkimlerin Devlet güvenlik mahkemelerindeki görevlerinin sona erdirilmesi ile ilgili olarak Anayasamızın 143 üncü maddesinde yapılan değişikliklerin 357 sayılı Kanuna yansıtılması amaçlanmaktadır.
MADDE GEREKÇELERİ
Madde 0001:
Madde ile; 357 sayılı Kanunun yedek subay kaynağından alınacak askerî hâkim adayları ile ilgili 8 inci madde ile hukuk fakültesi mezunu bayan adaylara ilişkin ek 9 uncu madde, tek bir madde içinde düzenlenmekte ve bu kaynaklar ile hukuk fakültesini kendi hesabına bitiren subaylardan alınacak askerî hâkim adaylarının diploma derecesine bakılmaksızın sınava tâbi olmaları esası getirilmektedir.
Madde 0002:
Madde ile; 357 sayılı Kanunun 16 ncı maddesinin ikinci fıkrasında değişiklik yapılarak, fıkradaki Devlet güvenlik mahkemelerine askerî hâkim atanması ile ilgili hüküm metinden çıkartılmakta, bu şekilde 16 ncı madde, 4388 sayılı Kanunla Anayasamızın 143 üncü maddesinde yapılan değişikliğe uyumlu hale getirilmektedir.
Madde 0003:
Madde ile; 357 sayılı Kanunun ek 9 uncu maddesi, 8 inci madde içerisinde yeniden düzenlendiğinden yürürlükten kaldırılmaktadır.
Madde 0004:
Madde ile; Kanunun, uygulamaya ilişkin olarak Askerî Hâkim Adaylarının Seçimi ve Yetiştirilmesi Hakkında Yönetmelikte gerekli değişikliğin yapılmasına imkân sağlamak amacıyla, yayımı tarihinden 3 ay sonra yürürlüğe girmesi öngörülmektedir.
Madde 0005:
Yürütme maddesidir.
Adalet Komisyonu Raporu
T.C.
Türkiye Büyük Millet Meclisi
Adalet Komisyonu
Esas No	1/579
Karar No	23
01.05.2003
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 15.04.2003 tarihinde tali komisyon olarak Millî Savunma Komisyonuna, esas komisyon olarak da Komisyonumuza havale edilmiş olan Askerî Hâkimler Kanununda Değişiklik Yapılmasına Dair Kanun Tasarısı (1/579), Komisyonumuzun 1.5.2003 tarihli 17 nci birleşiminde Millî Savunma Bakanı Sayın Vecdi Gönül ile Adalet ve Millî Savunma Bakanlıkları temsilcilerinin de katılmalarıyla incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiş ve Tasarı, Bakanlar Kurulundan gelen şekli ile aynen kabul edilmiştir.
Raporumuz, Genel Kurulun onayına sunulmak üzere saygı ile arz olunur.
Madde 0001:
26.10.1963 tarihli ve 357 sayılı Askeri Hakimler Kanununun 8 inci maddesi başlığı ile birlikte aşağıdaki şekilde değiştirilmiştir.
Diğer adaylar hakkında özel şartlar:
Madde 8.- Hukuk fakültelerini bitirmiş ve yedek subay okuluna girişlerinde düzeltilmemiş nüfus kayıtlarına göre otuz yaşından, lisansüstü öğrenimini tamamlamış olanlarda ise otuzbeş yaşından büyük olmayan ve sıralı sicil üstlerinden yeterli sicil alan yedek subaylar ile 2 nci maddenin birinci fıkrasının (D) bendinde belirtilen subaylar ve hukuk fakültelerini bitirmiş ve düzeltilmemiş nüfus kayıtlarına göre otuz yaşından, lisansüstü öğrenimini tamamlamış olanlarda ise otuzbeş yaşından büyük olmayan bayanlardan istekli olanlar, Milli Savunma Bakanlığınca yapılacak sınavla alınır. Sınavı kazanan yedek subayların adaylığa kabulü, yedek subaylık süresi sonunda yapılır. Sınavı kazanan bayanlar ise staj görmek üzere adaylığa kabul olunur. Sınavla ilgili usul ve esaslar yönetmelikle düzenlenir.
Yedek subaylardan adaylığa kabul edilenler ile bayan adayların muvazzaf subaylığa geçirilmeleri, kıdem ve kademe ilerlemeleri, 926 sayılı Türk Silahlı Kuvvetleri Personel Kanunu hükümlerine göre yapılır.
Madde 0002:
357 sayılı Kanunun 16 ncı maddesinin ikinci fıkrasındaki devlet güvenlik mahkemelerine veya sıkıyönetim halinde sıkıyönetim mahkemelerine atanmalarda muvafakat şartı aranmaz. ibaresi, sıkıyönetim halinde sıkıyönetim mahkemelerine atanmalarda muvafakat şartı aranmaz. şeklinde değiştirilmiştir.
Madde 0003:
357 sayılı Kanunun ek 9 uncu maddesi yürürlükten kaldırılmıştır.
Madde 0004:
Bu Kanun yayımı tarihinden üç ay sonra yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
