5445 sayılı Mahalli İdare Birlikleri Kanununda Değişiklik Yapılması Hakkında Kanun
Yayımlandığı Resmî Gazete Tarihi: 04.01.2006
Yayımlandığı Resmî Gazete Sayısı: 26042
Kabul Tarihi	29.12.2005
TÜRKİYE BÜYÜK MİLLET MECLİSİ BAŞKANLIĞINA
Mahalli İdare Birlikleri Kanununda Değişiklik Yapılması Hakkında Kanun Teklifi ve gerekçesi ilişikte sunulmuştur.
Gereğini arz ederim.
GENEL GEREKÇE
Sulama birlikleri, yürürlükten kalkan 1580 sayılı Belediye Kanunu hükümlerine göre bir mahallî idare birliği olarak kurulmaktaydı. Bu yöntem 5355 sayılı Mahalli İdare Birlikleri Kanunu ile de kabul edilmiş bulunmaktadır. 5355 sayılı Kanunda konu daha açık bir şekilde düzenlenerek sulama birliklerinin konumlarına ve çalışmalarına açıklık getirilmiş bulunmakla birlikte uygulamada bazı sorunlar yaşanmaktadır. Sulama birliklerinin özelliğinden kaynaklanan bazı sebeplerden ötürü ortaya çıkan bu sorunların çözümlenmesi uygulamada istenen sonuçların elde edilmesi bakımından büyük önem taşımaktadır.
Sulama birliklerinde birlik meclisine seçilecek doğal üye dışındaki üyelerin birliğin sulama faaliyetinden faydalanan ve o mahalli idare sınırları içinde oturan çiftçiler arasından seçileceği şartı uygulamada çeşitli sıkıntılara yol açmaktadır. Ulaşımın ve iletişimin çok hızlı olduğu çağımızda insanların işyerleri ile ikâmet ettikleri yerler farklı beldelerde olabilmektedir. Dolayısıyla çiftçilerinde ikâmet ettikleri birimler dışında çiftçilik faaliyetinde bulunabilecekleri çok doğaldır. Diğer taraftan seçilecek üyeler için mülkiyet kriterinin getirilmesinin gerekliliği ortaya çıkmıştır. Kiracı veya ortaklık ilişkileri çoğu zaman kısa sürelidir. Kişiler bu tür faaliyetleri bıraktıkları halde birlik yönetiminde olmaya devam edecekler gibi bir durum doğacaktır. Bu da birliğin yönetiminin aksamasına, sulama tesislerinin gereği gibi işletilip korunmamasına yol açacak ve bir müddet sonra birlik fiilen işlemez hale gelecektir. Bu sakıncaları önlemek ve devamlılığı sağlamak için birlik meclisi seçimlerinde oy kullanma ve seçilme hakkının mülk sahiplerine verilmesi uygundur. Ancak özellikle uzun süreli sözleşmeler yapan kiracıların hakkını korumak için seçim dönemiyle paralel olarak beş yıl ve daha fazla sözleşme yapılması halinde bu hakların mülk sahipleri değil de kiracılar tarafından kullanılması gerekmektedir.
Sulama birliklerinde birlik başkanlığı seçimlerinin bir mahalli idare genel seçim dönemi içerisinde iki defa yapılmasının birlik organlarının huzurlu ve verimli olarak çalışmasını engelleyecek ve kişilerin birliğin faaliyetinden çok iç çekişmelere odaklanmasına yol açacaktır. Bu nedenle birlik başkanlığı seçimlerinin mahalli idareler genel seçim dönemine paralel olarak itibaren bir defa yapılıp seçilen kişilerin yapılacak ilk mahallî idareler genel seçimlerine kadar görev yapmaları uygun olacaktır.
Birlik başkanlarına kanunla her ay belli bir ödenek verilmemesi birlik hizmetlerini yürüten birlik başkanlarının mağduriyetlerine neden olmaktadır. Bu mağduriyetin giderilmesi için kanunda düzenleme yapılmasına gerek bulunmaktadır.
Kanunun köylere hizmet götürme birliklerini düzenleyen maddesinde ilçelerde o ilçenin adını taşıyan ve tüm köylerin iştirakiyle tarım ürünlerinin üretim ve pazarlanması hariç olmak üzere kanununda sayılan faaliyetleri yapmak üzere köylere hizmet götürme birliklerinin kurulabileceği öngörülmektedir. Halbuki köylere hizmet götürme birliklerinin büyük bir çoğunluğu örnek uygulama çerçevesinde tarım ürünlerinin üretilmesi faaliyetinde bulunmaktadırlar. Birçok ilçede tarım ve hayvancılığın gelişmesinde köylere hizmet götürme birlikleri önemli roller üstlenmiş ve bu faaliyetleri yürütürken elde ettikleri gelirlerle de bölgenin başta yol, içme suyu ve kanalizasyon olmak üzere birçok ihtiyaçları giderilmiştir. Bu görevlerin devamının sağlanması için köylere hizmet götürme birliklerinin tarım ürünlerinin üretiminde görevlerinin devam etmesi yukarıda sayılan faydaların devamı açısından büyük önem taşımaktadır.
TEKİRDAĞ MİLLETVEKİLİ TEVFİK ZİYAEDDİN AKBULUT VE 3 MİLLETVEKİLİNİN TEKLİFİ
MAHALLİ İDARE BİRLİKLERİ KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde - 1.
26.05.2005 tarihli ve 5355 sayılı Mahalli İdare Birlikleri Kanununun 18 inci maddesinin birinci fıkrasının birinci cümlesi aşağıdaki şekilde değiştirilmiştir.
İlçelerde, tarım ürünlerinin pazarlanması hariç olmak üzere, yol, su, kanalizasyon ve benzeri altyapı tesisleri ile köylere ait diğer hizmetlerin yürütülmesine yardımcı olmak, bizzat yapmak, yaptırmak ve kırsal kalkınmayı sağlamak üzere, tüm köylerin iştiraki ile o ilçenin adını taşıyan, köylere hizmet götürme birliği kurulabilir.
Madde - 2.
5355 sayılı Kanunun 19 uncu maddesi aşağıdaki şekilde değiştirilmiştir.
Madde 19.- Sadece sulama amaçlı olarak kurulan mahalli idare birliklerinde birlik meclisi, 8 inci maddede belirtilen doğal üyeler ile belediye meclisi üyeliğine seçilme şartlarına sahip olan ve birliğin sulama faaliyetinden faydalanan mülk sahibi çiftçiler arasından birlik tüzüğünde gösterilen sayıda seçilecek üyelerden oluşur. Seçim, üye mahalli idare sınırları içinde birliğin sulama faaliyetinden faydalanan çiftçilerin katılımıyla o mahalli idare meclisinin gözetiminde yapılır. Arazinin beş yıldan fazla kiralanması halinde birlik meclis üyeliğine seçilme ve birlik meclisi üye seçimlerinde oy kullanma hakkı kiracıya aittir. Birlik üyesi mahalli idarelerin birlik meclisinde kaç üye ile temsil edilecekleri, o mahalli idare sınırları içindeki sulanan alanların birliğin sulama faaliyetinden faydalanan toplam alana oranına göre tespit edilir.
Bu birliklerde birlik başkanı, ilk mahalli idareler genel seçimlerine kadar görev yapmak üzere seçilir.
Madde - 3.
5355 sayılı Kanunun 20 nci maddesinin dördüncü fıkrası aşağıdaki şekilde değiştirilmiştir.
Birinci fıkrada belirtilen birliklerden il özel idarelerine ait olanın birlik meclisi, il valileri ile her ilin il genel meclisinin, birlik tüzüğünde gösterilen sayıda kendi üyeleri arasından seçeceği kimselerden oluşur.
Madde - 4.
5355 sayılı Kanunun 22 nci maddesine aşağıdaki birinci fıkra eklenmiş, diğer fıkralar teselsül ettirilmiş ve mevcut üçüncü fıkrasının birinci cümlesi aşağıdaki şekilde değiştirilmiştir.
Mahalli idare birliklerinin denetimi İçişleri Bakanlığınca yapılır. Valiler ve kaymakamlar gerekli gördüklerinde birlikleri denetleyebilirler.
Köylere hizmet götürme birliklerinin birlik meclisleri hariç olmak üzere, birlik meclisi ile birlik encümeninin başkan ve üyelerine meclis ve encümen toplantılarına katıldıkları her gün için birlik başkanına 5000, encümen üyelerine 2000, meclis üyelerine 1500 gösterge rakamının Devlet memurları için belirlenen aylık katsayı ile çarpımı sonucu bulunacak tutarı geçmemek üzere, birlik meclisi tarafından belirlenecek miktarda huzur hakkı ödenebilir.
Geçici Madde.
Birlik meclisi üyeliği ne seçilme şartlarını taşımak şartıyla 30.3.2004 tarihinden önce seçilen birlik başkanları bu tarihten itibaren üç yılı geçmemek kaydıyla seçildikleri sürenin sonuna kadar; bu tarihten sonra seçilenler ise ilk mahalli idareler genel seçimlerine kadar görevlerine devam eder.
Bu Kanunun yayımı tarihinden önce kurulmuş mahalli idare birliklerinin 5355 sayılı Kanunun geçici 1 inci maddesi uyarınca durumlarını 5355 sayılı Kanun hükümlerine uydurmaları için verilen altı aylık süre 10.06.2006 tarihine kadar uzatılmıştır.
Madde - 5.
Bu Kanun yayımı tarihinde yürürlüğe girer.
Madde - 6.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Köylere hizmet götürme birliklerinin kırsal kalkınma çerçevesinde köylüye örnek olmak ve desteklemek için gerekli tarım ürünlerini üretebilmelerine ve köye ait altyapı hizmetlerini yapmalarına imkân sağlanmaktadır.
Madde - 2.
Sadece sulama amaçlı olarak kurulan mahalli idare birliklerinde birlik meclisi üyeliğine seçilme ve meclis üyelerini seçme şartları yeniden düzenlemekte ve birlik başkanının görev süresi ilk mahalli idareler genel seçimlerine kadar uzatılmaktadır.
Madde - 3.
İl özel idareleri arasında ülke düzeyinde kurulacak birliğin meclis üye sayısı yeniden düzenlenmektedir.
Madde - 4.
Mahalli idare birliklerinin denetim konusu açıklığa kavuşturulmakta ve birlik başkanı ile encümen üyelerinin ödenekleri yeniden düzenlenmektedir.
Geçici Madde.
5355 sayılı Kanunun yayımından önce seçilen birlik başkanlarının görev süresi ile bu tarihten önce kurulmuş birliklerin yeni kanun hükümlerine uymalarına dair öngörülen süreler yeniden düzenlenmektedir.
Madde - 5.
Yürürlük maddesidir.
Madde - 6.
Yürütme maddesidir.
İçişleri Komisyonu Raporu
T.C.
İçişleri Komisyonu
Esas No	2/630
Karar No	30
15.12.2005
TÜRKİYE BÜYÜK MİLLET MECLİSİ BAŞKANLIĞINA
30.11.2005 tarihinde Başkanlığınıza sunulan Tekirdağ Milletvekili Tevfik Ziyaeddin Akbulut ve 3 Milletvekilinin; Mahalli İdare Birlikleri Kanununda Değişiklik Yapılması Hakkında Kanun Teklifi, Başkanlığınızca, 06.12.2005 tarihinde esas komisyon olarak Komisyonumuza, tali komisyon olarak da Plan ve Bütçe Komisyonuna havale edilmiş ve Komisyonumuz, 14.12.2005 tarihli 27 nci toplantısında İçişleri, Adalet ve Maliye bakanlıkları temsilcilerinin de katılımıyla Teklifi inceleyip görüşmüştür.
5355 sayılı Mahalli İdare Birlikleri Kanunu, mahalli idare birliklerini yeni bir anlayışla düzenlemiştir. Kanunun yürürlüğe girmesinden sonra uygulamada bazı sorunlar doğmuştur. Teklif bu sorunların giderilmesini amaçlamaktadır.
Teklifin tümü üzerinde yapılan görüşmeler sırasında bazı üyelerimiz tarafından Teklifin üç açıdan Anayasaya aykırı olduğu ve bu nedenle reddedilmesi ya da Anayasaya aykırılıkların giderilmesi gerektiği ileri sürülmüştür:
Teklifin 5355 sayılı Kanunun 18 inci maddesinde değişiklik öngören 1 inci maddesinde, ilçelerde, tarım ürünlerinin pazarlanması hariç olmak üzere, yol, su, kanalizasyon ve benzeri altyapı tesisleri ile köylere ait diğer hizmetlerin yürütülmesine yardımcı olmak, bizzat yapmak, yaptırmak ve kırsal kalkınmayı sağlamak üzere, tüm köylerin iştiraki ile o ilçenin adını taşıyan, köylere hizmet götürme birliği kurulabileceği öngörülmektedir. Anayasamızın 126 ncı maddesine göre merkezi idare genel yetkili kılınmış olup, Kanunla bir başka idarenin genel yetkili kılınması Anayasaya aykırılık oluşturur. Köylere hizmet götürme birlikleri yukarıdaki düzenlemeyle genel yetkili kılınmıştır. Bu nedenle düzenlemenin Anayasaya aykırı olduğu düşünülmektedir. Bu düşüncede olan Komisyon üyelerimiz benzeri bir düzenleme nedeniyle, aynı gerekçeyle Anayasa Mahkemesine başvurulmuş olduğunu ve Anayasa Mahkemesinde görülmekte olan bir davanın konusunun benzeri olan yeni bir konuda düzenleme yapmanın doğru olmayacağı ifade edilmiştir.
Teklifin 5355 sayılı Kanunun 18 inci maddesinde değişiklik öngören 2 nci maddesinde mahalli idare birliklerinin doğal üyelerinden söz edilmektedir. Vali ve kaymakamların seçilmedikleri halde mahalli idare birliklerinin karar organlarında yer almaları, Anayasanın 127 nci maddesindeki karar organları, gene kanunda gösterilen seçmenler tarafından seçilerek oluşturulan ifadesine aykırılık taşımaktadır.
2 nci maddeyle düzenlenen 5355 sayılı Kanunun 18 inci maddesinde, Seçim, üye mahalli idare sınırları içinde birliğin sulama faaliyetinden faydalanan çiftçilerin katılımıyla o mahallî idare meclisinin gözetiminde yapılır. hükmü yer almaktadır. Anayasanın 79 uncu maddesinde ise seçimlerin yargı organlarının genel yönetim ve denetimi altında yapılacağı öngörülmektedir. Bu durumda, maddede, seçimlerin bir yargı organı olmayan mahalli idare meclisinin gözetiminde yapılması Anayasaya aykırılık oluşturmaktadır.
Bu iddialara ilişkin olarak şu cevaplar verilmiştir:
Mahalli idare birliklerine belirli görevlerin verilmiş olması, genel yetkili oldukları sonucunu doğurmaz. Maddedeki hizmetlere dikkat edilirse, bunların tümünün mahalli müşterek nitelikli oldukları ve mahalli müşterek nitelikli hizmetlerin karşılanmasının Anayasa tarafından mahalli idarelere bırakıldığı görülmektedir. Dolayısıyla düzenlemenin Anayasaya aykırılığından söz edilemez.
Kanunda sözü edilen birlikler, mahalli idarelerin kendi aralarında kurdukları birliklerdir. Anayasaya uygun biçimde oluşturulmuş mahalli idare birimlerinin kendi aralarında kuracakları birliklerde seçilmiş olma koşulunun aranması doğru değildir. Uygulamada ise örneğin köylere hizmet götürme birliklerinin kaymakamların öncülüğü olmadan işlemesi olanaksızdır. Dolayısıyla doğal üyeler, birliklerin işleyişini sağlamadaki yaşamsal önemlerinden dolayı karar organlarına yerleştirilmişlerdir.
Mahalli idareler ya da yerel yönetimler, yerinden yönetim kuruluşlarının bir bölümüdür. Anayasada sayılmış olan yerel yönetim birimleri (il özel idaresi, belediye ve köy) seçimlerinin yargı organlarının denetim ve gözetiminde yapılması zorunluluktur. Ancak diğer yerinden yönetim kuruluşları gibi, yerel yönetimlerin kendi aralarında kuracakları birliklerde de bu tür bir zorunluluk bulunmamaktadır.
Teklifin tümü üzerindeki bu görüşmelerden sonra Teklif ile gerekçesi Komisyonumuzca benimsenmiş ve maddelerinin görüşülmesine geçilmesi oyçokluğu ile kabul edilmiştir.
Teklifin 5355 sayılı Kanunun 22 nci maddesinde değişiklik öngören 4 üncü maddesi, mahalli idare birliklerinin denetiminde değişiklik öngörmektedir. Düzenlemeye göre, mahalli idare birliklerinin denetimi İçişleri Bakanlığınca yapılmakta ve valiler ile kaymakamlar gerekli gördüklerinde birlikleri denetleyebilmektedirler. Ancak ülke düzeyinde kurulan birliklerin, vali ve kaymakamlar tarafından denetlenmesi fiilen olanaklı değildir. Komisyonumuzda verilen bir önerge, ülke düzeyinde kurulan birlikleri vali ve kaymakamların denetim kapsamından çıkarmaktadır. Önerge Komisyonumuzca kabul edilmiş ve madde önergede öngörülen değişiklikle birlikte kabul edilmiştir.
Teklifin diğer maddeleri ile yürürlük ve yürütmeye ilişkin 5 ve 6 ncı maddeleri, Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
MUHALEFET ŞERHİ
Tasarıdaki 18 inci maddenin 1 inci fıkrasında yapılan değişiklik Anayasanın 126 ncı ve 127 nci maddelerine aykırıdır.Anayasanın 126 ncı maddesine göre merkezi idare genel yetkilidir. Anayasanın 127 nci maddesine göre ise yerel yönetimler ancak yöresel olarak örgütlenebilmekte ve yalnızca yerel ortak gereksinimlerini karşılaması için görevlendirilmektedirler. Tasarıdaki değişiklikte belli hizmetler çerçevesinde bir belirleme yoktur. Yol, su, kanalizasyon ve benzeri alt yapı tesisleri ile köylere ait diğer hizmetlerin yürütülmesi şeklinde mahalli birliklerin görevleri sayılmıştır. Bu kadar geniş kapsamlı görevlendirme genel hizmetleri kapsayacağından adeta devlet içinde devlet oluşturmaktadır. Bu nedenle Anayasaya aykırıdır.
Yürürlükteki 5355 sayılı Yasanın 18 inci maddesinde mahalli idare birliklerinin görevleri belirlenmediği ve sınırlanmadığı için Anayasaya aykırı olduğu iddiasıyla Cumhuriyet Halk Partisi olarak iptal davası açmış bulunmaktayız.
Şimdi düzenlenen tasarının 18 inci maddesinin 1 inci fıkrasındaki mahalli birliklerin hizmetleri çok genişletilerek merkezi idarenin yapması gereken hizmetleri de içine almıştır. Bu nedenle yine Anayasaya uygun bir düzenleme yapılmamıştır. Bu nedenle bu tasarıya katılmamız mümkün değildir. Mahalli birliklerin görevlerinin belirlenmesi ve sınırlandırılması gerekmektedir. Tüm bu nedenlerle görüşülmekte olan tasarının 18 inci maddesinin 1 inci fıkrasına muhalifiz.
Mahalli idareler halkın oyuyla seçilir. Birlikler ise buraya seçilmiş kişilerce belirlenir, işaret edilir. Böylece birlik meclisine dışarıdan seçilecek üyeleri uygulamada, genellikle birlik üyesi mahalli idare meclislerinde çoğunluğu elinde tutan siyasi partiye mensup üyelerin oyları belirleyecektir. Bunun sonucu olarak da seçilecek yeni üyeler söz konusu siyasi partilerden gelenler veya bu partilerin yandaşları olacaktır. Böyle bir durumun yerel seçimlerde ortaya çıkmış olan oy dağılımına bağlı temsil tablosunu çoğunlukta olan parti lehine çarpıtacağı ve temsil adaletini hatta eşit oy ilkesini Anayasanın 67 nci maddesine aykırı olarak zedeleyeceği, dolayısıyla bu bakımdan da Anayasanın 2 nci maddesinde belirtilen demokratik hukuk devleti niteliği ile çelişeceği ortadadır.
Belirtilen nedenlerle yürürlükteki 5355 sayılı Yasanın 19 uncu maddesine ilişkin Anayasa Mahkemesine Cumhuriyet Halk Partisi olarak iptal davası da açmış bulunmaktayız. Sonuç olarak görüşülmekte olan tasarının 19 uncu maddesine muhalifiz.
Görüşülmekte olan kanun teklifinin geçici maddesine de aşağıda belirttiğim nedenlerle muhalifiz.
Bazı yerlerde yapılmış olan birlik seçimlerinde atama yoluyla belirlenen delegelerle birlik başkanı seçildiğinde bu başkanların görev süreleri uzamış olacaktır. Avrupa Birliğine uyum sürecinde bu yolla seçilmiş olmanın demokratik açıdan yanlışlığı göz önünde bulundurulduğunda teklifimizin haklılığı anlaşılacaktır.
Muhalefet şerhimiz saygıyla arz olunur.
Madde 0001:
26.05.2005 tarihli ve 5355 sayılı Mahalli İdare Birlikleri Kanununun 18 inci maddesinin birinci fıkrasının birinci cümlesi aşağıdaki şekilde değiştirilmiştir.
İlçelerde, tarım ürünlerinin pazarlanması hariç olmak üzere, yol, su, kanalizasyon ve benzeri altyapı tesisleri ile köylere ait diğer hizmetlerin yürütülmesine yardımcı olmak, bizzat yapmak, yaptırmak ve kırsal kalkınmayı sağlamak üzere, tüm köylerin iştiraki ile o ilçenin adını taşıyan, köylere hizmet götürme birliği kurulabilir.
Madde 0002:
5355 sayılı Kanunun 19 uncu maddesi aşağıdaki şekilde değiştirilmiştir.
Madde 19.- Sadece sulama amaçlı olarak kurulan mahalli idare birliklerinde birlik meclisi, 8 inci maddede belirtilen doğal üyeler ile belediye meclisi üyeliğine seçilme şartlarına sahip olan ve birliğin sulama faaliyetinden faydalanan mülk sahibi çiftçiler arasından birlik tüzüğünde gösterilen sayıda seçilecek üyelerden oluşur. Seçim, üye mahalli idare sınırları içinde birliğin sulama faaliyetinden faydalanan çiftçilerin katılımıyla o mahalli idare meclisinin gözetiminde yapılır. Arazinin beş yıldan fazla kiralanması halinde birlik meclis üyeliğine seçilme ve birlik meclisi üye seçimlerinde oy kullanma hakkı kiracıya aittir. Birlik üyesi mahalli idarelerin birlik meclisinde kaç üye ile temsil edilecekleri, o mahalli idare sınırları içindeki sulanan alanların birliğin sulama faaliyetinden faydalanan toplam alana oranına göre tespit edilir.
Bu birliklerde birlik başkanı, ilk mahalli idareler genel seçimlerine kadar görev yapmak üzere seçilir.
Madde 0003:
5355 sayılı Kanunun 20 nci maddesinin dördüncü fıkrası aşağıdaki şekilde değiştirilmiştir.
Birinci fıkrada belirtilen birliklerden il özel idarelerine ait olanın birlik meclisi, il valileri ile her ilin il genel meclisinin, birlik tüzüğünde gösterilen sayıda kendi üyeleri arasından seçeceği kimselerden oluşur.
Madde 0004:
5355 sayılı Kanunun 22 nci maddesine aşağıdaki birinci, ikinci ve üçüncü fıkralar eklenmiş, diğer fıkralar teselsül ettirilmiş, mevcut birinci fıkrasındaki denetim kelimesi çıkarılmış ve mevcut üçüncü fıkrasının birinci cümlesi aşağıdaki şekilde değiştirilmiştir.
Mahalli idare birliklerinin denetimi İçişleri Bakanlığınca yapılır. Valiler ve kaymakamlar gerekli gördüklerinde ülke düzeyinde kurulan birlikler dışındaki birlikleri denetleyebilirler.
Sayıştayın dış denetimine tabi olmayan mahalli idare birliklerinin, İçişler Bakanlığı, valiler veya kaymakamlarca mali denetimi sonucunda tespit edilen kamu zararı üzerine yapılan kişi borcu teklifleri, birlik meclisinde görüşülerek karara bağlanır. Bu kararın örneği, birlik merkezinin bulunduğu yerin valiliğine, ülke düzeyinde kurulan birlikler ile başkanı vali veya vali yardımcısı olan birliklerde ise İçişleri Bakanlığına gönderilir. Karara karşı, ülke düzeyinde kurulan birlikler ile başkanı vali veya vali yardımcısı olan birliklerde İçişleri Bakanlığı, diğerlerinde ise valiler veya hakkında kişi borcu çıkarılanlar on gün içinde idari yargıya başvurabilirler. İdari yargı kararı doğrultusunda işlem sonuçlandırılır.
Kontrol, denetim, inceleme, kesin hükme bağlama veya yargılama sonucunda tespit edilen kamu zararı, zararın oluştuğu tarihten itibaren ilgili mevzuatına göre hesaplanacak faiziyle birlikte ilgililerden tahsil edilir. Kamu zararlarının tahsiline ilişkin usûl ve esaslar, İçişleri Bakanlığının teklifi üzerine Bakanlar Kurulu tarafından çıkarılacak yönetmelikle belirlenir.
Köylere hizmet götürme birliklerinin birlik meclisleri hariç olmak üzere, birlik meclisi ile birlik encümeninin başkan ve üyelerine meclis ve encümen toplantılarına katıldıkları her gün için birlik başkanına (5000), encümen üyelerine (2000), meclis üyelerine (1500) gösterge rakamının Devlet memurları için belirlenen aylık katsayı ile çarpımı sonucu bulunacak tutarı geçmemek üzere, birlik meclisi tarafından belirlenecek miktarda huzur hakkı ödenebilir.
Geçici Madde:
Birlik meclisi üyeliğine seçilme şartlarını taşımak şartıyla 30.03.2004 tarihinden önce seçilen birlik başkanları bu tarihten itibaren üç yılı geçmemek kaydıyla seçildikleri sürenin sonuna kadar; bu tarihten sonra seçilenler ise ilk mahalli idareler genel seçimlerine kadar görevlerine devam eder.
Bu Kanunun yayımı tarihinden önce kurulmuş mahalli idare birliklerinin 5355 sayılı Kanunun geçici 1 inci maddesi uyarınca durumlarını 5355 sayılı Kanun hükümlerine uydurmaları için verilen altı aylık süre 10.06.2006 tarihine kadar uzatılmıştır.
Madde 0005:
Bu Kanun yayımı tarihinde yürürlüğe girer.
Madde 0006:
Bu Kanun hükümlerini Bakanlar Kurulu yürütür.
Yükleyen: yasinuzunoglu
