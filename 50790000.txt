5079 sayılı Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunda Değişiklik Yapılması Hakkında Kanun
Yayımlandığı Resmî Gazete Tarihi: 29.01.2004
Yayımlandığı Resmî Gazete Sayısı: 25361
Kabul Tarihi	22.01.2004
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-9/2369
16.05.2000
TÜRKİYE BÜYÜK MİLLET MECLİSİ BAŞKANLIĞINA
Millî Eğitim Bakanlığınca hazırlanan ve Başkanlığınıza arzı Bakanlar Kurulunca 10.4.2000 tarihinde kararlaştırılan Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunda Değişiklik Yapılması Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
B. Ecevit
Başbakan
GENEL GEREKÇE
4.7.1989 tarihli ve 20215 sayılı Resmî Gazete'de yayımlanan 3580 sayılı Kanun uyarınca Millî Eğitim Bakanlığı hesabına öğretmen ve eğitim uzmanı yetiştiren yükseköğretim kurumlarında 1989-1990 Öğretim Yılından bu yana öğrenci okutulmaktadır.
Her yıl bütçenin 112-07-3-411-900 harcama kalemine konulan ödenekten; Millî Eğitim Bakanlığı hesabına okuyan öğrencilerin burslarının ödenmesi yanında, tedavi giderleri de karşılanmaktadır. Ancak, tedavi giderinin ne kadar olacağı tahmin edilemediğinden, her yıl bursların ödenmesinde güç durumlarda kalınmaktadır. Muayene ve tedavi giderleri, burs ödeneği içinde büyük yekûn tutmaktadır. Burslu öğrencilerin muayene ve tedavi giderleri ile ilgili, bazı hastanelerin faturalarını yıl sonunda göndermeleri sebebiyle, düyundan ödeme yapmak durumunda kalınmakta veya öğrencilerle ilgili yıl içinde yapılan borçlandırma işlemlerinde gereksiz yazışmalara ve gecikmelere neden olunmaktadır.
Diğer taraftan, üniversitelerde okuyan öğrencilerin tamamı sağlık hizmetlerinden yararlanmaktadırlar. Üniversite öğrencilerinin sağlık hizmetlerinden ne şekilde yararlanacakları;
Her yıl çıkarılan katma bütçeli idareler bütçe kanunlarında örneğin 4496 sayılı Katma Bütçeli İdareler 2000 Malî Yılı Bütçe Kanununun 9 uncu maddesi (d) fıkrasında,
Her yıl Bakanlar Kurulunca kararlaştırılan Yükseköğretim Kurumlarında Carî Hizmet Maliyetlerine Öğrenci Katkısı Olarak Alınacak Katkı Payları ve İkinci Öğretim Ücretlerinin Tespitine Dair Esaslarda,
Yükseköğretim Kurulu Başkanlığının Yükseköğretim Öğrencilerinin Sağlık Hizmetlerin-den Yararlandırılmasına İlişkin Uygulama Esasları ile ilgili yürütme kurulu kararında,
açıklanmaktadır.
Bu düzenlemelerde burslu veya burssuz okuyan öğrenci ayırımı yapılmadığından, 3580 sayılı Kanun uyarınca Millî Eğitim Bakanlığı hesabına okuyan öğrenciler de bu kapsam içine girmektedirler. Ayrıca, burslu öğrencilerin bir kısmının velileri bir sosyal güvenlik kuruluşuna bağlı olduklarından, zaten sağlık hizmetlerinden yararlanabilmektedirler.
Ayrıca, 1999-2000 öğretim yılında uygulanacak Yükseköğretim Kurumlarında Cari Hizmet Maliyetlerine Öğrenci Katkısı Olarak Alınacak Katkı Payları ve İkinci Öğretim Ücretlerinin Tespitine Dair Esaslar'la ilgili 27.7.1999 tarihli ve 99/13284 sayılı Bakanlar Kurulu Kararı, 12.9.1999 tarihli ve 23814 sayılı Resmî Gazete'de yayımlanmıştır. Bu Kararın 11 inci maddesinde; üniversiteler tarafından alınan katkı paylarının, öğrencilerin beslenme, barınma, sağlık, kültür, spor ve diğer sosyal hizmetleri için kullanılacağı açıklanmaktadır.
Millî Eğitim Bakanlığı hesabına okuyan öğrencilerin katkı payları ise, yine aynı Kararın 10 uncu maddesi uyarınca Millî Eğitim Bakanlığınca karşılanmaktadır. Bu durumda, öğrencilerin muayene ve tedavi giderleri için hem üniversite, hem de Millî Eğitim Bakanlığı bütçesinden kaynak ayrılmaktadır.
Öğrenci katkı payı olarak Millî Eğitim Bakanlığınca ödenen paranın bir bölümü üniversite tarafından sağlık hizmetleri için ayrıldığına göre, 3580 sayılı Kanunun 11 inci maddesi gereğince öğrencilerin muayene ve tedavi giderlerinin tekrar Millî Eğitim Bakanlığınca karşılanması, aynı amaç için Millî Eğitim Bakanlığı bütçesinden ikinci defa ödenek kullanılmasına sebep olmaktadır.
Bütün bu açıklamalardan anlaşılacağı üzere, üniversite öğrencilerinin mediko-sosyal merkezlerinden veya sağlık kuruluşlarından yararlanmaları, muayene ve tedavi giderlerini bu kuruluşlardan karşılamaları mümkün olabilmektedir. Yine, velisi bir sosyal güvenlik kuruluşuna bağlı olanlar da kuruluşların imkânlarından faydalanabilmektedirler.
Hazırlanan bu Tasarı ile, Millî Eğitim Bakanlığı hesabına okuyan öğrencilerin muayene ve tedavi giderleri için; hem üniversite, hem de Millî Eğitim Bakanlığı bütçesinden kaynak ayrılmasının önlenmesi amaçlanmıştır.
HÜKÜMETİN TEKLİF ETTİĞİ METİN
ÖĞRETMEN VE EĞİTİM UZMANI YETİŞTİREN YÜKSEKÖĞRETİM KU-RUMLARINDA PARASIZ YATILI VEYA BURSLU ÖĞRENCİ OKUTMA VE BUNLARA YAPILACAK SOSYAL YARDIMLARA İLİŞKİN KANUNDA DEĞİŞİKLİK YAPILMASI HAKKINDA KANUN TASARISI
Madde 0001:
15.6.1989 tarihli ve 3580 sayılı Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunun 11 inci maddesi başlığı ile birlikte aşağıdaki şekilde değiştirilmiştir.
Eğitim giderlerinin karşılanması
Madde 11.- Parasız yatılı öğrencilerin belirlenecek miktarda kitap, kırtasiye ve diğer eğitim giderleri Bakanlıkça karşılanır.
Madde 0002:
3580 sayılı Kanunun 14 üncü maddesi aşağıdaki şekilde değiştirilmiştir.
Madde 14. - Bakanlıkça öğretmen ve eğitim uzmanı yetiştiren yükseköğretim kurumlarında parasız yatılı veya burslu okutulacak öğrencilerde aranacak şartlara; kontenjanların tespit ve dağıtımına; seçimine; parasız yatılı öğrencilikten burslu öğrenciliğe, burslu öğrencilikten parasız yatılı öğrenciliğe geçmeye; öğrenim süresine; eğitim giderlerinin karşılanmasına; parasız yatılı veya burslu öğrenciliğin sona ermesine; parasız yatılı veya burslu öğrencilerin okul değiştirmelerine ilişkin hususlarla bu Kanunun uygulanmasıyla ilgili diğer hususlar Bakanlıkça çıkarılacak yönetmelikle düzenlenir.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
MADDE GEREKÇELERİ
Madde 0001:
Öğrencilerin sağlık giderleri üniversitelerin mediko-sosyal merkezlerinden veya sağlık kuruluşlarından karşılandığından, Millî Eğitim Bakanlığı hesabına okuyan öğrencilere 3580 sayılı Kanunun 11 inci maddesi uyarınca yapılan muayene ve tedavi giderlerine hem üniversite, hem de Millî Eğitim Bakanlığı bütçesinden kaynak ayrılmasının önlenmesi için, madde metninden muayene ve tedavi giderleri ile ilgili hüküm çıkarılmaktadır.
Madde 0002:
3580 sayılı Kanunun 11 inci maddesinde yapılan değişikliğe paralel olarak, yönetmelik düzenlenmesini öngören 14 üncü maddesinden, sağlık giderlerinin karşılanması ifadesi çıkarılmıştır.
Madde 0003:
Yürürlük maddesidir.
Madde 0004:
Yürütme maddesidir.
Millî Eğitim, Kültür, Gençlik ve Spor Komisyonu Raporu
T.C.
Türkiye Büyük Millet Meclisi
Millî Eğitim, Kültür, Gençlik ve Spor Komisyonu
Esas No	1/670
Karar No	18
13.11.2003
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 1.10.2003 tarihinde Tali Komisyon olarak Plan ve Bütçe, Esas Komisyon olarak Komisyonumuza gönderilen Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunda Değişiklik Yapılması Hakkında Kanun Tasarısı (1/670) Komisyonumuzun 13.11.2003 tarihli toplantısında görüşülmüştür.
Toplantımıza Millî Eğitim Bakanlığı Müşteşar Yardımcısı, Maliye ve Millî Eğitim bakanlıkları ile YÖK temsilcileri katılmışlardır.
Tasarı ile Millî Eğitim Bakanlığı hesabına okuyan öğrencilerin muayene ve tedavi giderleri için, hem üniversite, hem de Millî Eğitim Bakanlığı bütçesinden kaynak ayrılmasının önlenmesi amaçlanmakta, bu amaçla 3580 sayılı Kanunun 11 inci maddesinin başlığı ve metninden muayene ve tedavi giderleri ile ilgili hüküm; yönetmelikle ilgili 14 üncü maddesinden sağlık giderlerinin karşılanması ifadesi çıkarılmaktadır
Millî Eğitim Bakanlığı Müsteşar Yardımcısı Tasarıyla ilgili olarak, getiriliş gerekçesini açıklamıştır. Buna göre 1989-1990 Eğitim yılından itibaren 3580 sayılı Kanun kapsamına 4000 öğrenci alınmış, her yıl 2500-3500 arasında değişen kontenjan kullanılmış ve toplam 53.000 öğrenci parasız yatılı veya burslu okuma imkânından yararlanmıştır. Sayın yetkili bu Kanun kapsamında okuyan öğrencilerimize üniversitelerin gelirlerinden Mediko-sosyal birimleri aracılığıyla sağlık hizmeti sunulduğunu, bursiyer öğrencilerin de bu hizmetten yararlandığını belirtmiştir. Bakanlık üniversitelerin sağladığı sağlık imkânı nedeniyle bütçeden genellikle tenkis yapmıştır. Anne ve babaları sosyal güvenlik çatısı altında olanlar ayrıca dolaylı olarak sağlık yardımından istifade etmektedirler. Bu nedenlerle sağlık, tedavi ve muayene giderlerinin Millî Eğitim Bakanlığı bütçesinden çıkarılmasının doğru olacağı düşünülmüştür. YÖK ve Maliye Bakanlığı temsilcileri de düzenlemenin uygun olduğunu ifade etmişlerdir.
Komisyon üyelerimiz burslu veya parasız yatılı öğrencilerin sağlık hizmetleri için ayrılan aktif olarak kullanılmadığını ve bu bütçenin öğrencilere verilen paranın artırılmasında kullanılmasının daha doğru olabileceğini belirtmişlerdir.
Tasarının tümü üzerindeki görüşmelerden sonra oybirliği ile maddelerine geçilmiştir. Tasarının 3580 sayılı Kanunun 11 ve 14 üncü maddelerinde değişiklik öngören 1 ve 2 nci maddeleriyle; yürürlük ve yürütmeyi düzenleyen 3 ve 4 üncü maddeleri ve tümü oya sunulmuş ve Komisyonumuzca oybirliği ile kabul edilmiştir.
Raporumuz, Genel Kurul un onayına arzedilmek üzere Yüksek Başkanlığa saygı ile sunulur.
Madde 0001:
15.06.1989 tarihli ve 3580 sayılı Öğretmen ve Eğitim Uzmanı Yetiştiren Yükseköğretim Kurumlarında Parasız Yatılı veya Burslu Öğrenci Okutma ve Bunlara Yapılacak Sosyal Yardımlara İlişkin Kanunun 11 inci maddesi başlığı ile birlikte aşağıdaki şekilde değiştirilmiştir.
Eğitim giderlerinin karşılanması
Madde 11.- Parasız yatılı öğrencilerin belirlenecek miktarda kitap, kırtasiye ve diğer eğitim giderleri Bakanlıkça karşılanır.
Madde 0002:
3580 sayılı Kanunun 14 üncü maddesi aşağıdaki şekilde değiştirilmiştir.
Madde 14.- Bakanlıkça öğretmen ve eğitim uzmanı yetiştiren yükseköğretim kurumlarında parasız yatılı veya burslu okutulacak öğrencilerde aranacak şartlara; kontenjanların tespit ve dağıtımına; seçimine; parasız yatılı öğrencilikten burslu öğrenciliğe, burslu öğrencilikten parasız yatılı öğrenciliğe geçmeye; öğrenim süresine; eğitim giderlerinin karşılanmasına; parasız yatılı veya burslu öğrenciliğin sona ermesine; parasız yatılı veya burslu öğrencilerin okul değiştirmelerine ilişkin hususlarla bu Kanunun uygulanmasıyla ilgili diğer hususlar Bakanlıkça çıkarılacak yönetmelikle düzenlenir.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
