3836 sayılı Kamu Kurum ve Kuruluşlarının Birbirlerine Olan Borçlarının Tahkimi Hakkında Kanun
Yayımlandığı Resmî Gazete Tarihi: 11.07.1992
Yayımlandığı Resmî Gazete Sayısı: 21281
Kabul Tarihi	02.07.1992
Madde 0001: Amaç ve kapsam
Ekonomide mali istikrarın sağlanması amacıyla bu Kanun kapsamına giren tüm kurum ve kuruluşların birbirlerine olan borçları (anapara, faiz, gecikmeye ilişkin cezalar dahil) bu Kanun esasları çerçevesinde tahkim olunur.
Banka hüviyetindeki kuruluşların; Türkiye Cumhuriyet Merkez Bankası na olan borçlarından yanlız bu Kanun kapsamına giren kurum ve kuruluşlarla ilgili olanları tahkime tabi tutulur.
Madde 0002: Kamu kurum ve kuruluşlarının borçları
Bu Kanuna ekli cetveldeki fon, daire, idare teşekkül, banka, kurum, kuruluş ve birliklerin 31.12.1991 tarihinde birbirlerine olan birinci maddedeki söz konusu borçları ile Toprak Mahsulleri Ofisi ve Birliklerin bu Kanunun yürürlüğe girdiği tarihteki Merkez Bankası ve Ziraat Bankası borçları (Belediyelerin İller Bankasına olan kısa vadeli borçları hariç) takas ve mahsup yoluyla tasfiye edildikten sonra Hazinece devir alınarak tahkime tabi tutulur ve Türkiye Cumhuriyet Merkez Bankası bilançosunda aktifleştirilir.
Takas ve mahsuba, itfaya, devire ve aktifleştirilmeye tabi tutulacak borç miktarları ilgili kuruluş, Türkiye Cumhuriyet Merkez Bankası ve Hazine ve Dışticaret Müsteşarlığı tarafından müştereken bu Kanunun yürürlüğe girdiği tarihten itibaren bir yıl içinde tespit edilir.
Borç tutarlarının belirleneceği 31.12.1991 tarihi itibariyle tahakkuk etmiş borç bakiyelerine ilişkin olarak daha sonraki tarihte yapılacak borç ödemeleri geri talep edilemez.
Belediyelerin, İller Bankasına olan yatırım kredisi borçları ile ilgili olarak, Bankaca 31.12.1991 tarihi ile bu Kanunun yürürlüğe girdiği tarih arasında bu borçlara karşılık yapılan kesintiler belediyelere iade edilir.
İkinci Maddeye Ekli Cetvel
Hazine
T.C. Merkez Bankası
Kamu Bankaları (T.C. Ziraat Bankası, İller Bankası, T. Emlak Bankası, T. Halk Bankası A.Ş., Denizcilik Bankası T.A.Ş., T. Öğretmenler Bankası T.A.Ş., Etibank, Sümerbank ve T. İhracat Kredi Bankası A.Ş.)
Sosyal Sigortalar Kurumu
T.C. Emekli Sandığı
BAĞ-KUR
Belediyeler
İSKİ, İETT, EGO, ASKİ
1991 yılı Genel Yatırım ve Finansman Programında yeralan Kamu İktisadi Teşebbüsleri ve bunların Bağlı Ortaklıkları
Kamu Ortaklığı İdaresi
Toplu Konut İdaresi
Tarım Satış Kooperatifleri Birlikleri
Tarım Kredi Kooperatifleri
Arsa Ofisi Genel Müdürlüğü
Katma Bütçeli Kuruluşlar
Özelleştirme kapsamındaki Kamu İktisadi Teşebbüsleri ve Bağlı Ortaklıklar
Madde 0003: Tahvil çıkarma ve bütçelendirme yetkisi
Bu Kanunun uygulanması nedeniyle işlemlerin gerektirdiği miktarı aşmamak kaydıyla; özel tertip tahvil çıkarmaya ve tahvil şartlarını tespit etmeye, Hazine ve Dışticaret Müsteşarlığının bağlı olduğu Bakanın teklifi üzerine Başbakan; yılı bütçesinde mevcut veya açılacak yeni tertiplere gereğine göre ödenek, gelir ve gider kaydetmeye Maliye ve Gümrük Bakanı yetkilidir.
Bu Kanun kapsamına giren kuruluşların tahkime tabi tutulacak borç ve alacaklarını nitelikleri itibariyle değerlendirmeye ve uygulama konusunda doğacak sorunları çözmeye Hazine ve Dışticaret Müsteşarlığının bağlı olduğu Bakan yetkilidir.
Madde 0004: Vergi muafiyeti
Bu Kanun uyarınca yapılacak işlemler her türlü vergi, resim ve harçtan muaftır.
Madde 0005: Yürürlük
Bu Kanun yayımı tarihinde yürürlüğe girer.
Madde 0006: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
