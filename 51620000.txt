5162 sayılı Toplu Konut Kanununda ve Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanun
Yayımlandığı Resmî Gazete Tarihi: 12.05.2004
Yayımlandığı Resmî Gazete Sayısı: 25460
Kabul Tarihi	05.05.2004
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-807/449
27.01.2004
TÜRKİYE BÜYÜK MİLLET MECLİSİ BAŞKANLIĞINA
Bayındırlık ve İskân Bakanlığınca hazırlanan ve Başkanlığınıza arzı Bakanlar Kurulunca 2.1.2004 tarihinde kararlaştırılan Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
2985 sayılı Toplu Konut Kanunu çerçevesinde konut ihtiyacının karşılanmasına yönelik faaliyetlerle görevli bulunan Toplu Konut İdaresi Başkanlığına, bu görevine ilaveten, kamu bankalarının yeniden yapılandırılmalarına ilişkin 15.11.2000 tarihli ve 4603 sayılı Kanun ile 2001/2202 sayılı Bakanlar Kurulu Kararıyla mülga Türkiye Emlâk Bankasının bankacılık faaliyetleri dışında kalan mal varlıklarının idaresi görevi de verilmiştir.
Bunun yanısıra 58 inci Hükümet tarafından uygulamaya konulan ve 59 uncu Hükümet tarafından da benimsenen Acil Eylem Planının Sosyal Politikalar başlığı altında yer alan Yerel yönetimlerle işbirliği sağlanarak kentlerimizdeki gecekondulaşmanın önlenmesi ve mevcut gecekondu alanlarının dönüştürülmesi ve Dar gelirlilerin kira öder gibi kısa sürede ev sahibi olmalarının sağlanması hedeflerine ulaşılması hususlarında da Toplu Konut İdaresi Başkanlığına görevler verilmiştir.
İdarenin nitelik olarak farklı alanları kapsayan ve nicelik olarak önemli ölçüde artmış bulunan görevlerinin yerine getirilmesini teminen organizasyon ve kadro yapısında da yenilikler yapılması ihtiyacı doğmuştur.
Nitekim 29.5.2003 tarihli ve 4864 sayılı Kanunla 2985 sayılı Toplu Konut Kanununa eklenen ek 5 inci madde ile İdareye, uygulama yapılacak yerlerde birimler kurulması imkânı tanınmış ve bu doğrultuda beş adet uygulama birimi kurulmuştur.
Tasarı ile; İdarenin artan iş yükü dikkate alınarak merkez teşkilatında kullanılmak üzere (55) adet kadro ihdas edilmekte ve İdarenin görevlerindeki nitelik ve nicelik değişimi gözönünde bulundurularak Dış İlişkiler Dairesi Başkanı unvanı Araştırma, Planlama ve Koordinasyon Dairesi Başkanı olarak değiştirilmektedir.
HÜKÜMETİN TEKLİF ETTİĞİ METİN
GENEL KADRO VE USULÜ HAKKINDA KANUN HÜKMÜNDE KARARNAMENİN EKİ CETVELLERİN TOPLU KONUT İDA-RESİ BAŞKANLIĞINA AİT BÖLÜMÜNDE DEĞİŞİKLİK YAPILMASI HAKKINDA KANUN TASARISI
Madde - 1.
13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki (1) sayılı cetvelin Toplu Konut İdaresi Başkanlığına ilişkin bölümünde yer alan Dış İlişkiler Dairesi Başkanı unvanı Araştırma, Planlama ve Koordinasyon Dairesi Başkanı olarak değiştirilmiş ve ekli (1) sayılı listede yer alan kadrolar ihdas edilerek anılan Kanun Hükmünde Kararnamenin eki (1) sayılı cetvelin Toplu Konut İdaresi Başkanlığına ilişkin bölümüne eklenmiştir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile; Toplu Konut İdaresi Başkanlığındaki Dış İlişkiler Dairesi Başkanı unvanı Araştırma, Planlama ve Koordinasyon Dairesi Başkanı olarak değiştirilmekte ve Toplu Konut İdaresi Başkanlığı merkez teşkilatında kullanılmak üzere (55) adet kadro ihdas edilmektedir.
Madde - 2.
Yürürlük maddesidir.
Madde - 3.
Yürütme maddesidir.
Plan ve Bütçe Komisyonu Raporu
T.C.
Plan ve Bütçe Komisyonu
Esas No	1/747
Karar No	79
23.04.2004
TÜRKİYE BÜYÜK MİLLET MECLİSİ BAŞKANLIĞINA
Bayındırlık ve İskân Bakanlığınca hazırlanarak Bakanlar Kurulunca 27.1.2004 tarihinde Türkiye Büyük Millet Meclisi Başkanlığına sunulan ve Başkanlıkça 10.2.2004 tarihinde Komisyonumuza havale edilen 1/747 esas numaralı Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanun Tasarısı, Komisyonumuzun 15.4.2004 ve 21.4.2004 tarihlerinde yapmış olduğu 39 ve 41 inci birleşimlerinde Hükümeti temsilen Çevre ve Orman Bakanı Osman Pepe ile Maliye Bakanlığı, Bayındırlık ve İskân Bakanlığı, Devlet Planlama Teşkilâtı Müsteşarlığı, Devlet Personel Başkanlığı, Toplu Konut İdaresi Başkanlığı temsilcilerinin katılımlarıyla incelenip, görüşülmüştür.
Bilindiği gibi, 15.11.2000 tarihli ve 4603 sayılı Kanun ve 2001/2002 sayılı Bakanlar Kurulu Kararıyla, mülga Türkiye Emlak Bankasının bankacılık faaliyetleri dışında kalan mal varlıklarının idaresi ve Acil Eylem Planının Sosyal Politikalar başlığı altında yer alan; yerel yönetimlerimizle işbirliği sağlanarak kentlerimizdeki gecekondulaşmanın önlenmesi, mevcut gecekondu alanlarının dönüştürülmesi ve dar gelirlilerin uygun koşullarda ev sahibi yapılması hedeflerine ulaşılması için Toplu Konut İdaresi Başkanlığı na yeni görevler verilmiştir. Bu çerçevede, Toplu Konut İdaresi Başkanlığının nitelikli olarak farklı alanları kapsayan ve nicelik olarak önemli ölçüde artmış bulunan görevlerinin yerine getirilmesini teminen organizasyon ve kadro yapısında yenilikler yapılması ihtiyacı doğmuştur.
Tasarı ile; merkez teşkilatında kullanılmak üzere ( 55 ) adet kadro ihdas edilmesi ve Dış İlişkiler Dairesi Başkanı unvanının Araştırma, Planlama ve Koordinasyon Başkanı olarak değiştirilmesi öngörülmektedir.
Komisyonumuzda Tasarının geneli üzerinde yapılan müzakerelerde;
Toplu Konut İdaresi Başkanlığı için ihdası öngörülen uzman kadrolarında aranacak şartlara ilişkin eğitim düzeyi, giriş ve yeterlilik sınavı gibi hususların Tasarıda düzenlenmesinin uygun olacağı,
İnşaat sektörünün doğrudan ve dolaylı olarak istihdama önemli katkılar sağladığı, kullandığı girdiler nedeniyle bir çok yerli üretim faaliyet alanının gelişmesine yol açtığı, ancak son iki yıl içinde küçülme içinde olan sektöre yönelik Hükümetin gerekli önlemleri alması gerektiği,
Çağdaş sosyal politikalar ışığında Avrupa Birliğinin önemli üye ülkelerinden biri olan Fransa da, yoksullara mülkiyetinin belediyelere ait olduğu sosyal konutların tahsis edildiği, ülkemizde yoksulluk sınırının altında bulunan ve kentlerde yaşayan vatandaşlarımıza yönelik benzer projelerin gerçekleştirilmesinin sosyal dayanışmamızı güçlendireceği,
Konut sektöründe geçmişte kamu idarelerinin doğrudan ve dolaylı görevler üstlendiği, özellikle Sosyal Sigortalar Kurumunun 1990 lı yıllara kadar gerek konut yapımında gerekse kredilendirme konusunda bir çok faaliyette bulunduğu, ancak son yıllarda finansman sıkıntıları nedeniyle kamu idarelerinin sektörden çekilmesiyle bir boşluk ortaya çıktığı,
Toplu Konut İdaresi Başkanlığının müteahhit firma gibi faaliyet göstermesi yerine ihale eden, pazarlayan ve kredi finansmanında görevler üstlenen etkin bir yapıya sahip olmasının gerektiği,
Araştırma, Planlama ve Koordinasyon Daire Başkanlıklarının günümüzde idari kuruluşlar içinde işlevsiz birimler haline geldiği, sözkonusu birim bünyesinde istihdam edilen personelden yararlanılması doğrultusunda yeniden yapılanmasının yerinde olacağı,
Gecekondulaşmanın önlenmesinin, 2000 yılı Eylül ayında düzenlenen Birleşmiş Milletler Millenyum Zirvesinde de ortak kabul görmüş bir hedef olarak uluslararası düzeyde önem arzeden bir yönünün bulunduğu,
2985 sayılı Toplu Konut Kanunu, Hükümet programı ve öncelikli hedeflerin belirlendiği Acil Eylem Planında yer alan hedefler doğrultusunda Toplu Konut İdaresi Başkanlığının yapı, işlev, organizasyon ve personel açısından modern yönetim anlayışının çağdaş gerekleriyle donatılmasının bir zorunluluk haline geldiği,
Şeklindeki görüş, eleştiri ve temennileri müteakip Hükümet adına yapılan tamamlayıcı açıklamalarda ise;
58 ve 59 uncu Hükümet programlarında, Acil Eylem Planında mevcut gecekonduların dönüştürülmesi suretiyle sağlıklı altyapıya sahip uydu kentlerin oluşturulmasının, dar gelirli vatandaşlarımızın ucuz, kira öder gibi birkaç yıllık süre içinde ev sahibi olmalarının amaçlandığı, ayrıca 100 000 konut hedefi ile durgunluk içinde olan inşaat sektörünün canlandırılması için program ve projelerin hayata geçirilmesine ilişkin çalışmaların devam ettiği,
Sözkonusu politikaların uygulanmasına yönelik Toplu Konut İdaresi Başkanlığına verilen görevlerin yerine getirilmesi için Başkanlığın gerekli nitelik ve nicelikte kadro yapısına sahip olmasının ve yapılanmadaki eksikliklerin giderilmesi gerektiği,
Bu politikaların oluşturulmasının temelinde; sanayileşme sürecinde yaşanan iç göçler sonucunda büyük kentlerin varoşlarında düzenli altyapıya sahip olmayan, fen ve teknik şartları taşımayan yapılaşmalar bulunduğu, deprem karşısında riskli sayılacak yerleşim alanlarının gerekli önlemler alınarak önemli can ve mal kayıplarının yaşanmayacağı çağdaş standartlara kavuşturulması ihtiyacı bulunduğu,
Tasarıda ihdası öngörülen uzman kadroların 190 sayılı Kanun Hükmünde Kararnamede yer alan mevcut unvanlarla aynı nitelikte hukuki çerçeveye sahip olduğu, teknik veya genel idari hizmetler sınıfında bulunanların uzman unvanına sahip oldukları,
İfade edilmiştir.
Tasarı ve gerekçesi Komisyonumuzca da benimsenerek maddelerin görüşülmesine geçilmiştir.
Tasarının;
1 inci maddesi; Kamu Yönetimi Temel Kanunu Tasarısında öngörüldüğü gibi kamudaki yeni yapılanmaya paralel olarak Araştırma Planlama ve Koordinasyon Dairesi Başkanı ibaresinin Strateji Geliştirme Dairesi Başkanı olarak değiştirilmesi, Başkanlığın artan iş yükü, görevlerindeki nitelik ve nicelik değişimi dikkate alınarak uzman yardımcısı unvanlı 7 adet kadronun 5 adete indirilmesi ve 2 adet Daire Başkanı kadrosunun ihdas edilmesi doğrultusunda ekli listenin yeniden düzenlenmesi ve 190 sayılı Kanun Hükmünde Kararname ile uygunluk sağlanması açısından (1) ibarelerinin ( I ) olarak redaksiyona tâbi tutulması suretiyle kabul edilmiştir.
Toplu Konut Kanununun İskân sahalarının tespiti, Kamulaştırma ve Kadastro başlıklı 4 üncü maddesi iskân sahaları, imar ve kamulaştırma hususlarında yeni düzenlemelere yer verilmesi amacıyla; valiliklerce tespit edilecek toplu konut iskân sahalarında, Başkanlıkça yürütülecek gecekondu dönüşüm projesi alanlarında veya Başkanlığın mülkiyeti kendisine ait konut uygulama alanlarında, projelerin gerçekleştirilmesi için gerekli imar planlarının ve değişikliklerin yapılabilmesi bakımından Başkanlığa yetki verilmesi, planların süratle uygulanabilmesi için ilgili belediye ve sair kamu kurumlarının yapacağı işlerin kesin süreye bağlanması, bu süre içerisinde yapılmaması halinde Başkanlığa re sen işlem yapma imkânının sağlanması yönünde bir hükmün metne 2 nci madde olarak ilave edilmesi için bir önerge verilmiş, yapılan müzakerelerde;
İmar planlarının Anayasa da mahallî müşterek nitelikli ihtiyaçlar olarak tanımlandığı, yetkinin mahallî idarelerde bulunması gerektiği, dolayısıyla önerge ile yapılması istenilen değişikliğin uygun olmadığı,
Alt komisyonda görüşülmekte olan mahallî idarelerin güçlendirilmesi düşüncesine dayanan Belediyeler Kanunu Tasarısı, İl Özel İdareleri Kanunu Tasarısı ve Büyükşehir Belediyeleri Kanunu Tasarısı ile prensipleri itibarıyla çelişkiler doğurduğu,
Şeklindeki görüş ve eleştirilere müteakip, Hükümet adına yapılan açıklamalarda ise;
Bayındırlık ve İskân Bakanlığı, Kültür ve Turizm Bakanlığı, Özelleştirme İdaresi Başkanlığı gibi çeşitli kurumlara imar planı yapma yetkisi açısından istisnalar tanındığı, hizmetlerin gerekleri ve özelliği doğrultusunda sınırların belirlenmesi koşuluyla merkezî idarenin yetkilendirilmesinin ana prensipleri zedelemeyeceği,
İfade edilmiş, verilen önerge kabul edilerek Toplu Konut Kanununun 4 üncü maddesini değiştiren hüküm metne yeni 2 nci madde olarak ilave edilmiştir.
Konut sorununun çözümüne yönelik amaçların gerçekleştirilmesi için Başkanlığın proje ve uygulamanın yanısıra finans sektörünün konutla ilgili faaliyetleriyle de irtibat kurması ve gerektiğinde katılımı zarurî bulunan hallerde, özellikle mortgage gibi konut finans modellerinin geliştirilmesine yönelik ortaklıklar kurulabilmesini teminen Toplu Konut Kanununun değişik Ek 1 inci maddesinin (e) bendinde değişiklik öngören hükmün metne 3 üncü madde olarak ilave edilmesi için bir önerge verilmiş, yapılan müzakerelerde;
Konut finansman modelinin oluşturulabilmesi amacıyla ipotekli konut kredilerinin verilmesi ile bu kredilerin dayandığı ipotek senetlerinin alınıp satıldığı piyasaların oluşturulması konusunda Toplu Konut İdaresinin görev üstlenmesinin gerekli olduğu, ancak önerilen düzenlemenin bunu sağlayamayacağı,
İdarenin finans kurumlarına ortak olması yerine, kredi piyasasının rekabetçi koşullarda işleyişine müdahale etmeden sübvansiyon sağlayıcı bir şekilde yapılanmasının uygun olduğu,
Şeklindeki görüşlere Hükümet adına yapılan açıklamalarda;
Mortgage müessesesine yönelik Maliye Bakanlığının ve Sermaye Piyasası Kurulu bünyesinde çalışmaların yapıldığı, Kamunun düzenleyici ve denetleyici olduğu bir piyasanın tesis edileceği,
Dünya örnekleri içinde konut kredi finansmanında bulunan finans kurumlarında devletin iştiraki olduğu, özellikle piyasanın kuruluşu ve ilk gelişme döneminde iştirak içinde olmanın uygun olacağı,
İfade edilmiş,
Toplu Konut Kanununun değişik Ek 1 inci maddesinin ( e ) bendindeki kurulmuş şirketlere iştirak etmek ibaresi kurulmuş şirketlerle ve finans kurumlarına ortak olmak şeklinde değiştirilerek metne yeni 3 üncü madde olarak eklenmesini öngören önerge kabul edilmiştir.
Gecekondu dönüşüm projelerinin süratle geliştirilerek uygulanması, proje alan sınırları içinde kalan bölgedeki gayrimenkullerle ilgili tasarrufta bulunmayı zorunlu kıldığından, projelerin alan sınırları içerisinde kalan bölgedeki gayrimenkullerin malikleri ve hak sahipleriyle, rızaya dayalı anlaşmalar yapılması ve gayrimenkullerin kamulaştırma yapılmadan bu anlaşmalar çerçevesinde projelerde kullanılması amacıyla, Başkanlığa anlaşmalara konu gayrimenkullerin değerini tespit etme ve anlaşmanın diğer usul ve esaslarını belirleme konusunda yetki verilmesi, aynı doğrultuda gecekondu sakinlerinin yeni yerleşim alanlarına taşınmasını sağlayabilmek bakımından yeni yerleşim alanlarındaki konutların bedellerinin, gerektiğinde maliyetin altında belirlenmesine ve ödeme şekli ile süresinin tayinine imkân tanınmasını teminen Toplu Konut Kanununa ek 6 ncı madde ilave edilmesini öngören bir önerge verilmiş, yapılan müzakerelerde;
Kentsel dönüşüm projelerinde yetkili organın mahallî idareler olması gerektiği,
Şehrin gelişmesi, nüfus artışı, tarihî ve kültürel dokunun korunması konularıyla gecekondu dönüşüm projelerinin birlikte ele alınmasının, dolayısıyla belediye meclislerine karar ve uygulama sürecinde etkin katılımların sağlanmasının önemli olduğu,
Şeklindeki görüş ve eleştirilere müteakip, Hükümet adına yapılan tamamlayıcı açıklamalarda ise;
Uygulamada ortaya çıkan sorunlar, büyükşehir belediyeleri ile ilçe belediyeleri arasındaki görüş farklılıklarının projelerin gerçekleşmesi konusunda ciddî engeller oluşturduğu,
Projelerin hazırlanması ve uygulanması sürecinde kentsel özelliklerin dikkate alınmasının önemli olduğu,
İfade edilmiş ve verilen önergenin Toplu Konut Kanununa ek 6 ncı madde olarak eklenmesi kabul edilmiştir.
Verilen bir başka önerge ile 2002 yılından itibaren iş yoğunluğu çok fazla artan ve Emlak Bankasından devralınan gayrimenkullere dair davaları da üstlenmiş bulunan idare avukat ve hukuk müşavirlerinin, 657 sayılı Devlet Memurları Kanununa tâbi emsal personelin belirli limitler dahilinde aldıkları avukatlık vekâlet ücretinden yararlanmaları ve sözkonusu eşitsizliğin giderilmesi amacıyla Toplu Konut Kanununa bu hususu düzenleyen önergenin ek 7 nci madde olarak ilave edilmesi kabul edilmiştir.
Toplu Konut Kanununa ek 6 ve ek 7 nci maddelerin eklenmesini düzenleyen metinler yeni çerçeve 4 üncü madde olarak tasarıya ilave edilmiştir.
Tasarının yürürlük ve yürütmeye ilişkin 2 ve 3 üncü maddeleri ise 5 ve 6 ncı maddeler olarak aynen kabul edilmiştir.
Ayrıca, Tasarının başlığı, yapılan değişiklikler doğrultusunda Toplu Konut Kanununda ve Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanun Tasarısı olarak değiştirilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
AYRIŞIK OY
Tasarıya aşağıdaki hususlarda katılmıyoruz.
Tasarının 1 inci maddesiyle Toplu Konut İdaresi (TOKİ) için ihdası öngörülen uzman kadroları, idarenin ihtiyaç duyduğu meslek memurlarının sağlanmasına yönelik değildir. Zira anılan kadrolara atanacak kişilerde aranacak şartlar, eğitim düzeyleri ve hangi üniversitelerin hangi bilim dallarından veya fakültelerinden mezun olacakları, giriş ve yeterlik sınavı gibi hususlara ilişkin hiçbir düzenleme yapılmamıştır. Bu şekilde kadro ihdasını doğru bulmuyoruz.
Tasarının 2 nci maddesiyle gecekondu dönüşüm projesi uygulanacak alanlarda mülkiyeti TOKİ'ye ait arsa ve arazilerden konut uygulama alanı olarak belirlenen alanlar ile valiliklerce toplu konut iskân sahası olarak belirlenen alanlarda idareye her ölçekteki imar planını yapma yetkisi verilmektedir.
Öncelikle düzenleme Anayasa ile uyumlu değildir. Anayasaya göre mahallî müşterek ihtiyaçlar yerel yönetimlerce karşılanır. Yerleşme ve konut politikaları ile buna ilişkin imar planları mahallî müşterek ihtiyaçlardandır. Bu nedenle imar planlarına ilişkin yetkinin Anayasaya göre mahallî idarelerde bulunması gerekir. Her ne kadar 3194 sayılı İmar Kanununun 9 uncu maddesinde sınırlı bazı hallerde ve bu bağlamda toplu konut alanlarında imar planı yapılmasına ilişkin olarak Bayındırlık ve İskân Bakanlığına yetki veren hükümler bulunmaktaysa da, bunun genişletilerek diğer alanları da kapsayacak şekilde imar planı yapma yetkisinin idareye verilmesine Anayasa karşısında olanak bulunmamaktadır. Bu düzenleme yerel yönetimlerin güçlendirilmesi düşüncesine de aykırı olup yerel yönetimlerle idare arasında sorunlar yaratabilecektir.
Maddenin ikinci fıkrasındaki bilgi, belge ve görüş istemeye yönelik olarak bir ay içinde bilgi verilmemesi halinde idarece resen işlem tesis edileceği yönündeki hüküm sonuçları iyi değerlendirilmemiş bir düzenleme olup uygulamada sorunlar yaratacaktır.
TOKİ konut finansman modelinin oluşturulabilmesi amacıyla ipotekli konut kredilerinin verilmesi ile bu kredilerin dayandığı ipotek senetlerinin alınıp satıldığı piyasaların oluşturulması konusunda görev üstlenmelidir.
Tasarının 3 üncü maddesiyle yapılması öngörülen TOKİ'nin finans kurumlarına ortak olabileceği yönündeki düzenleme ise bu amacı sağlamaktan uzaktır.
TOKİ'nin gecekondu dönüşüm projesinde görev üstlenmesi olumlu bir düşüncedir. Buna ilişkin benzer bir düzenleme 4.3.2004 ve 5104 sayılı Kuzey Ankara Girişi Kentsel Dönüşüm Projesi Kanununun 5 inci maddesinde de vardır.Anılan hüküm özellikle 24.2.1984 tarih ve 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemlere İlişkin Kanun kapsamındaki taşınmazlar ile üzerinde yapılaşma olan Hazine arsa ve arazilerinin devrine ilişkin hususlarda bu tasarının 4 üncü maddesindeki düzenlemeden daha sorunsuz ve olumludur.Tasarıda 5104 sayılı Kanunun ilgili hükmünden yararlanılmaması eksikliktir.
PLAN VE BÜTÇE KOMİSYONUNUN KABUL ETTİĞİ METİN
TOPLU KONUT KANUNUNDA VE GENEL KADRO VE USULÜ HAKKINDA KANUN HÜKMÜNDE KARARNAMENİN EKİ CETVELLERİN TOPLU KONUT İDARESİ BAŞKANLIĞINA AİT BÖLÜMÜNDE DEĞİŞİKLİK YAPILMASI HAKKINDA KANUN TASARISI
Madde - 1.
13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki (I) sayılı cetvelin Toplu Konut İdaresi Başkanlığına ilişkin bölümünde yer alan Dış İlişkiler Dairesi Başkanı unvanı Strateji Geliştirme Dairesi Başkanı olarak değiştirilmiş ve ekli listede yer alan kadrolar ihdas edilerek anılan Kanun Hükmünde Kararnamenin eki (I) sayılı cetvelin Toplu Konut İdaresi Başkanlığına ilişkin bölümüne eklenmiştir.
Madde - 2.
2.3.1984 tarihli ve 2985 sayılı Toplu Konut Kanununun 4 üncü maddesi aşağıdaki şekilde değiştirilmiştir.
Başkanlık, gecekondu dönüşüm projesi uygulayacağı alanlarda veya mülkiyeti kendisine ait arsa ve arazilerden konut uygulama alanı olarak belirlediği alanlarda veya valiliklerce toplu konut iskân sahası olarak belirlenen alanlarda her tür ve ölçekteki imar planlarını yapmaya, yaptırmaya ve tadil etmeye yetkilidir. Bu planlar Başkanlığın bağlı bulunduğu Bakan tarafından onaylanır ve Başkanlıkça tespit edilen ilan yerlerinde ve varsa belediyesinde onbeş gün süre ile ilan edilir. Onbeş günlük ilan süresi içinde planlara itiraz edilebilir. Başkanlık itirazları onbeş gün içinde inceleyerek kesin karara bağlar. Bu kararların Başkanlığın bağlı bulunduğu Bakan tarafından onaylanması suretiyle planlar yürürlüğe girer.
Başkanlıkça yapılacak planlara ve bu planların uygulanmasına dair işlemlere esas olmak üzere diğer kamu kurum ve kuruluşlarından istenilen bilgi, belge ve görüş bir ay içinde verilir. Bu süre sonunda istenilen bilgi, belge ve görüşün verilmemesi durumunda ilgili iş ve işlemler Başkanlıkça re sen tesis edilir.
Başkanlık kanundaki görevleri çerçevesinde gerçek ve tüzel kişilere ait arazi ve arsaları ve bunların içerisinde veya üzerinde bulunan her türlü eklenti ve yapıları kamulaştırmaya yetkilidir. Başkanlık tarafından yapılacak kamulaştırmalar 4.11.1983 tarihli ve 2942 sayılı Kamulaştırma Kanununun 3 üncü maddesinin ikinci fıkrasındaki, iskân projelerinin gerçekleştirilmesi amaçlı kamulaştırma sayılır.
Madde - 3.
Toplu Konut Kanununun değişik Ek 1 inci maddesinin (e) bendindeki kurulmuş şirketlere iştirak etmek ibaresi kurulmuş şirketlere ve finans kurumlarına ortak olmak olarak değiştirilmiştir.
Madde - 4.
Toplu Konut Kanununa aşağıdaki ek maddeler eklenmiştir.
EK MADDE 6.- Başkanlık gecekondu bölgelerinin tasfiyesine veya iyileştirilerek yeniden kazanımına yönelik olarak gecekondu dönüşüm projeleri geliştirebilir, inşaat uygulamaları ve finansman düzenlemeleri yapabilir. Bu amaçla gecekondu bölgelerinde, gerçek kişilerin ve özel hukuk tüzel kişilerinin mülkiyetinde bulunan gayrimenkuller ile 24.2.1984 tarihli ve 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 sayılı İmar Kanununun Bir Maddesinin Değiştirilmesi Hakkında Kanuna göre hak sahibi olan kişilerin haklarına konu gayrimenkullerin değeri Başkanlık tarafından tespit edilir ve Başkanlık bu kişilerle proje çerçevesinde anlaşmalar yapabilir. Bu anlaşmaların usul ve esaslarını belirlemeye Başkanlık yetkilidir.
Gecekondu Dönüşüm Projesi çerçevesinde idare tarafından yapımı gerçekleştirilen konutların bedelleri proje uygulamalarının yapıldığı illerdeki mevcut ekonomik durum, doğal afetler, konut rayiç bedelleri ve gecekondu bölgesindeki kişilerin gelir durumu göz önünde bulundurularak gerekli görüldüğünde kamuoyuna ilan edilerek yapım maliyetlerinin altında tespit edilebilir. Bu madde uyarınca konut bedellerini, ödeme şeklini ve süresini belirlemeye Toplu Konut İdaresi Başkanının önerisi üzerine, Başkanlığın bağlı bulunduğu Bakan yetkilidir.
EK MADDE 7.- Başkanlık lehine sonuçlanan dava ve icra takipleri nedeniyle hükme bağlanarak karşı taraftan tahsil olunan vekalet ücretlerinin; hukuk müşavirlerine, avukatlara ve hukuk servislerinde fiilen görev yapan memurlara dağıtımı hakkında 2.2.1929 tarihli ve 1389 sayılı Devlet Davalarını İntaç Eden Avukat ve Saireye Verilecek Ücreti Vekalet Hakkında Kanun hükümleri kıyas yolu ile uygulanır.
Madde - 5.
Bu Kanun yayımı tarihinde yürürlüğe girer.
Madde - 6.
Bu Kanun hükümlerini Bakanlar Kurulu yürütür.
Madde 0001:
13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki (I) sayılı cetvelin Toplu Konut İdaresi Başkanlığına ilişkin bölümünde yer alan Dış İlişkiler Dairesi Başkanı unvanı Strateji Geliştirme Dairesi Başkanı olarak değiştirilmiş ve ekli listede yer alan kadrolar ihdas edilerek anılan Kanun Hükmünde Kararnamenin eki (I) sayılı cetvelin Toplu Konut İdaresi Başkanlığına ilişkin bölümüne eklenmiştir.
KURUMU: TOPLU KONUT İDARESİ BAŞKANLIĞI
TEŞKİLATI: MERKEZ
İHDAS EDİLEN KADROLAR
SINIFI	UNVANI	KADRO
DERECESİ	SERBEST
KADRO
ADEDİ	TUTULAN
KADRO
ADEDİ	TOPLAM
GİH	Daire Başkanı	1	2	-	2
Hukuk Müşaviri	1	1	1
Uzman	1	3	3
2	3	3
3	2	2
4	2	2
TH	1	12	12
2	9	9
3	9	9
4	6	6
Uzman Yardımcısı	7	5	5
AH	Müşavir Avukat	1	1	1
TOPLAM		55	55
Madde 0002:
02.03.1984 tarihli ve 2985 sayılı Toplu Konut Kanununun 4 üncü maddesi aşağıdaki şekilde değiştirilmiştir.
Madde 4.- Başkanlık, gecekondu dönüşüm projesi uygulayacağı alanlarda veya mülkiyeti kendisine ait arsa ve arazilerden konut uygulama alanı olarak belirlediği alanlarda veya valiliklerce toplu konut iskân sahası olarak belirlenen alanlarda çevre ve imar bütünlüğünü bozmayacak şekilde her tür ve ölçekteki imar plânlarını yapmaya, yaptırmaya ve tadil etmeye yetkilidir. Bu plânlar, büyükşehir belediye sınırları içerisinde kalan alanlar için büyükşehir belediye meclisi tarafından, il ve ilçe belediye sınırları ile mücavir alanları içerisinde kalan alanlar için ilgili belediye meclisleri tarafından, beldelerde ve diğer yerlerde ilgili valilik tarafından, plânların belediyelere veya valiliğe intikal ettiği tarihten itibaren üç ay içerisinde aynen veya değiştirilerek onaylanması suretiyle yürürlüğe girer. Üç ay içerisinde onaylanmayan plânlar Başkanlık tarafından re'sen yürürlüğe konur.
Başkanlık kanundaki görevleri çerçevesinde gerçek ve tüzel kişilere ait arazi ve arsaları ve bunların içerisinde veya üzerinde bulunan her türlü eklenti ve yapıları kamulaştırmaya yetkilidir. Başkanlık tarafından yapılacak kamulaştırmalar, 4.11.1983 tarihli ve 2942 sayılı Kamulaştırma Kanununun 3 üncü maddesinin ikinci fıkrasındaki iskân projelerinin gerçekleştirilmesi amaçlı kamulaştırma sayılır.
Madde 0003:
Toplu Konut Kanununun değişik ek 1 inci maddesinin (e) bendindeki kurulmuş şirketlere iştirak etmek ibaresi kurulmuş şirketlere ve finans kurumlarına ortak olmak olarak değiştirilmiştir.
Madde 0004:
Toplu Konut Kanununa aşağıdaki ek maddeler eklenmiştir.
EK MADDE 6.- Başkanlık gecekondu bölgelerinin tasfiyesine veya iyileştirilerek yeniden kazanımına yönelik olarak gecekondu dönüşüm projeleri geliştirebilir, inşaat uygulamaları ve finansman düzenlemeleri yapabilir. Bu amaçla gecekondu bölgelerinde, gerçek kişilerin ve özel hukuk tüzel kişilerinin mülkiyetinde bulunan gayrimenkuller ile 24.02.1984 tarihli ve 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun Bir Maddesinin Değiştirilmesi Hakkında Kanuna göre hak sahibi olan kişilerin haklarına konu gayrimenkullerin değeri Başkanlık tarafından tespit edilir ve Başkanlık bu kişilerle proje çerçevesinde anlaşmalar yapabilir. Bu anlaşmaların usul ve esaslarını belirlemeye Başkanlık yetkilidir.
Gecekondu Dönüşüm Projesi çerçevesinde idare tarafından yapımı gerçekleştirilen konutların bedelleri proje uygulamalarının yapıldığı illerdeki mevcut ekonomik durum, doğal afetler, konut rayiç bedelleri ve gecekondu bölgesindeki kişilerin gelir durumu göz önünde bulundurularak gerekli görüldüğünde kamuoyuna ilân edilerek yapım maliyetlerinin altında tespit edilebilir. Bu madde uyarınca konut bedellerini, ödeme şeklini ve süresini belirlemeye Toplu Konut İdaresi Başkanının önerisi üzerine Başkanlığın bağlı bulunduğu Bakan yetkilidir.
EK MADDE 7.- Başkanlık lehine sonuçlanan dava ve icra takipleri nedeniyle hükme bağlanarak karşı taraftan tahsil olunan vekâlet ücretlerinin; hukuk müşavirlerine, avukatlara ve hukuk servislerinde fiilen görev yapan memurlara dağıtımı hakkında 02.02.1929 tarihli ve 1389 sayılı Devlet Davalarını İntaç Eden Avukat Ve Saireye Verilecek Ücreti Vekalet Hakkında Kanun hükümleri kıyas yolu ile uygulanır.
Madde 0005:
Bu Kanun yayımı tarihinde yürürlüğe girer.
Madde 0006:
Bu Kanun hükümlerini Bakanlar Kurulu yürütür.
Yükleyen: yasinuzunoglu
