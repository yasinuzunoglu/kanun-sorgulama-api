2592 sayılı 2247 Sayılı Uyuşmazlık Mahkemesinin Kuruluş ve İşleyişi Hakkında Kanunun Bazı Maddelerinin Değiştirilmesi Hakkında Kanun
Yayımlandığı Resmî Gazete Tarihi: 27.01.1982
Yayımlandığı Resmî Gazete Sayısı: 17587
Kabul Tarihi	21.01.1982
Madde 0001:
Uyuşmazlık Mahkemesinin Kuruluş ve İşleyişi Hakkında Kanunun 2 nci maddesinin 6 ncı ve 7 nci fıkraları aşağıdaki şekilde değiştirilmiştir.
Uyuşmazlık Mahkemesi Hukuk Bölümüne, Yargıtay Hukuk Genel Kurulu ile Danıştay Genel Kurulunca kendi Başkan ve üyeleri arasından gösterecekleri iki kat aday arasından ikişer asıl, ikişer yedek üye Hakimler ve Savcılar Yüksek Kurulunca; Askeri Yüksek İdare Mahkemesi Genel Kurulunca askeri hakim sınıfından olan daire başkan ve üyeleri arasından gösterilecek iki kat aday arasından iki asıl, iki yedek üye Devlet Başkanınca seçilir.
Uyuşmazlık Mahkemesi Ceza Bölümüne, Yargıtay Ceza Genel Kurulunca kendi başkan ve üyeleri arasından gösterilecek iki kat aday arasından üç asıl, üç yedek üye Hakimler ve Savcılar Yüksek Kurulunca; Askeri Yargıtay Genel Kurulunca daire başkan ve üyeleri arasından gösterilecek iki kat aday arasından üç asıl, üç yedek üye Devlet Başkanınca seçilir.
Madde 0002:
Uyuşmazlık Mahkemesinin Kuruluş ve İşleyişi Hakkında Kanunun 4 üncü maddesinin üçüncü fıkrası aşağıdaki şekilde değiştirilmiştir.
Görev süresi sona eren Başkan bir dönem daha seçilebilir. Üyelerin ise yeniden seçilmeleri mümkündür.
Madde 0003:
Uyuşmazlık Mahkemesinin Kuruluş ve İşleyişi Hakkında Kanunun 6 ncı maddesinin madde başlığı ile madde metni aşağıdaki şekilde değiştirilmiştir.
Başsavcıların Düşüncelerini Bildirmeleri ve Toplantıya Katılmaları
Madde 6.- İlgili Başsavcılar veya görevlendirecekleri yardımcıları, gerekli gördüklerinde veya Mahkemece gerekli görülen durumlarda yazılı olarak düşüncelerini bildirirler veya toplantılarda sözlü açıklamalarda bulunurlar, oya katılmazlar.
Madde 0004:
Uyuşmazlık Mahkemesinin Kuruluş ve İşleyişi Hakkında Kanunun 15 inci maddesi aşağıdaki şekilde değiştirilmiştir.
Madde 15.- Olumsuz görev uyuşmazlıklarında dava dosyası
Ceza davalarında son görevsizlik kararını veren mahkemece, bu kararın kesinleşmesinden sonra doğrudan doğruya,
Diğer davalarda, son görevsizlik kararını veren mahkemece bu kararın kesinleşmesinden sonra, taraflardan birinin istemi üzerine,
Uyuşmazlık Mahkemesine gönderilir ve görevli mahkemenin belirlenmesi istenir.
Madde 0005:
Uyuşmazlık Mahkemesinin Kuruluş ve İşleyişi Hakkında Kanunun 16 ncı maddesi aşağıdaki şekilde değiştirilmiştir.
Madde 16.- Uyuşmazlık Mahkemesi, olumsuz görev uyuşmazlığı ile ilgili dosyaların ilk incelemesi sırasında ve gerekli gördüğü hallerde ilgili Başsavcıların görüşünü de alarak, görevli yargı merciini belirten kararını verir.
Madde 0006:
Uyuşmazlık Mahkemesinin Kuruluş ve İşleyişi Hakkında Kanunun 19 uncu maddesinin ikinci fıkrası aşağıdaki şekilde değiştirilmiştir.
Mahkemenin gerekçeli kararı, dava dosyası ile birlikte Uyuşmazlık Mahkemesine gönderilir.
Madde 0007:
Uyuşmazlık Mahkemesinin Kuruluş ve İşleyişi Hakkında Kanunun 24 üncü maddesinin birinci fıkrası aşağıdaki şekilde değiştirilmiştir.
1 inci maddede gösterilen yargı mercilerinden en az ikisi tarafından, görevle ilgili olmaksızın kesin olarak verilmiş veya kesinleşmiş, aynı konuya ve sebebe ilişkin, taraflarından en az biri aynı olan ve kararlar arasındaki çelişki yüzünden hakkın yerine getirilmesi olanaksız bulunan hallerde hüküm uyuşmazlığının varlığı kabul edilir.
Madde 0008:
Uyuşmazlık Mahkemesinin Kuruluş ve İşleyişi Hakkında Kanuna aşağıdaki Ek Madde eklenmiştir.
EK MADDE 1.- Bu Kanunun çeşitli maddelerinde geçen Başkanunsözcüsü deyimi, yerine göre, Danıştay Başsavcısı ve Askeri Yüksek İdare Mahkemesi Başsavcısını, Danıştay yardımcıları deyimi Danıştay tetkik hakimlerini, kanunsözcüleri deyimi Danıştay savcılarını ifade eder.
Madde 0009:
Uyuşmazlık Mahkemesinin Kuruluş ve İşleyişi Hakkında Kanunun 17 nci maddesinin üçüncü fıkrası ile 20 nci maddesinin ikinci fıkrası hükümleri yürürlükten kaldırılmıştır.
Geçici Madde 0001:
Bu Kanunun yürürlüğe girdiği tarihte, Uyuşmazlık Mahkemesi Ceza Bölümünde görevli Danıştay üyelerinin bu sıfatları sona erer. Ancak yeni seçimler yapılıncaya kadar görevlerine devam ederler.
Ceza bölümünde görevleri sona eren Danıştay üyeleri yerine ve diğer nedenlerle boşalmış olan üyeliklere, Kanunun yürürlük tarihini izleyen bir ay içinde seçim yapılır. Bu suretle seçilenler, yerine seçildikleri üyenin süresini tamamlar.
Geçici Madde 0002:
Uyuşmazlık Mahkemesi Başkanının görev süresi sonunda yeniden seçilebilmesi, daha önce bu görevde iki dönem bulunmamış olması şartına bağlıdır.
Madde 0010: Yürürlük
Bu Kanun yayımı tarihinde yürürlüğe girer.
Madde 0011: Yürütme
Bu Kanunu Bakanlar Kurulu yürütür.
Yükleyen: yasinuzunoglu
