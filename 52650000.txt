5265 sayılı Karayolları Trafik Kanununda Değişiklik Yapılmasına Dair Kanun
Yayımlandığı Resmî Gazete Tarihi: 07.12.2004
Yayımlandığı Resmî Gazete Sayısı: 25663
Kabul Tarihi	02.12.2004
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-524/5246
22.10.2002
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanan ve Başkanlığınıza arzı Bakanlar Kurulunca 9.9.2002 tarihinde kararlaştırılan Karayolları Trafik Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
B. Ecevit
Başbakan
GENEL GEREKÇE
13.10.1983 tarihli ve 2918 sayılı Karayolları Trafik Kanununun 91 inci maddesinde yer verilen hükümler gereğince ortak savunma veya barış harekâtı kapsamında yapılan harekât, eğitim ve tatbikatlar çerçevesinde Türkiye'ye giriş yapan yabancı askeri araçların da mali sorumluluk sigortası kapsamında bulunması, NATO ülkelerine ait araçların Türkiye'ye girişinden tatbikat sonunda Türkiye'den çıkışına kadar olan sürede muhtelif ve ciddi sıkıntılara neden olmaktadır.
Ortak savunma ve barış harekâtı çerçevesinde, Türkiye'de harekât, eğitim veya tatbikat amacıyla bulunmasına izin verilen yabancı silâhlı kuvvetlerin neden oldukları hasar ve zararın tazmini usulleri ile hangi makamların bu zarardan sorumlu olacağı gibi hususlar, bazı uluslararası anlaşmalarda yer alan düzenlemelerle hüküm altına alınmıştır. Usulüne göre yürürlüğe girmiş bu anlaşmalar Anayasanın 90 ıncı maddesi gereğince kanun hükmündedir.
Örneğin, 19.6.1951 tarihinde imzalanan Kuzey Atlantik Anlaşmasına taraf devletler arasında, Kuvvetlerin Statüsüne Dair Sözleşme (NATO Status Of Force Agreements-NATO SOFA)'nin VIII inci maddesinde hasar ve zararların nasıl tazmin edileceği düzenlenmiştir. Diğer taraftan, 19.6.1995 tarihinde Brüksel'de Barış İçin Ortaklık ve NATOülkeleri arasında imzalanan Barış İçin Ortaklık Amacıyla Kuvvetlerin Bulundurulmasına Dair Sözleşme (Piece for Partnership-PFP/SOFA)'de ise NATO/SOFA'ya atıf yapılmaktadır.
Zorunlu mali sorumluluk sigortasının amacının, oluşabilecek bir zarar halinde, zarar görenlerin mağduriyetinin mümkün olan en kısa sürede giderilmesi, bir başka deyişle oluşacak zararın tazmininin kolaylaştırılması olduğu hususu dikkate alındığında, NATO/SOFA ve PFP/SOFA gibi anlaşmalarda yer verilen hasar ve zararın tazminine ilişkin hükümlerin bu ihtiyacı karşılar nitelikte olduğu görülmektedir.
Bu çerçevede, meydana gelebilecek hasar ve zararın hangi usullerle tazmin edileceğine dair hükümler içeren anlaşmaların kapsamına giren tatbikat ve eğitim gibi askeri faaliyetlere katılacak yabancı plakalı askeri araçların mali sorumluluk sigortası kapsamında bulunmasına gereklilik bulunmamaktadır.
Ayrıca, ortak savunma veya barış herakâtı çerçevesinde yapılan tatbikat, eğitim gibi askeri faaliyetlere iştirakin artacağı, bu artışın tatbikat yapılan bölge ekonomisine katkılarının olacağı göz önüne alındığında, bu kapsamdaki yabancı plakalı askeri araçların mali sorumluluk sigortasından muaf tutulmasının faydalı olacağı değerlendirilmektedir.
HÜKÜMETİN TEKLİF ETTİĞİ METİN
KARAYOLLARI TRAFİK KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
13.10.1983 tarihli ve 2918 sayılı Karayolları Trafik Kanununun 91 inci maddesine, altıncı fıkrasından sonra gelmek üzere aşağıdaki fıkra eklenmiştir.
Milletlerarası hukukun meşru saydığı hallerde, ortak savunma veya barış harekâtı çerçevesinde Türkiye'de harekât, eğitim veya tatbikat maksadıyla bulunmasına izin verilen yabancı silâhlı kuvvetlerin neden olabileceği hasar ve zararların tazmini konularının özel bir anlaşmayla düzenlendiği hallerde, bu kapsamda Türkiye'ye girecek yabancı askeri araçlar bakımından bu madde hükmü uygulanmaz.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
İçişleri Komisyonu Raporu
T.C.
İçişleri Komisyonu
Esas No	1/557
Karar No	72
30.06.2004
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanarak Bakanlar Kurulunca, 22.10.2002 tarihinde 21 inci dönem TBMM Başkanlığına sunulan Karayolları Trafik Kanununda Değişiklik Yapılmasına Dair Kanun Tasarısı sözkonusu dönemde sonuçlandırılamadığından kadük olmuş ve 4.4. 2003 tarihinde, Bakanlar Kurulunca, Başkanlığınıza Tasarının yenilendiği bildirilmiştir. Başkanlığınızca, 11.4.2004 tarihinde esas Komisyon olarak Komisyonumuza; tali komisyon olarak da Dışişleri Komisyonu ile Milli Savunma Komisyonuna havale edilen Tasarı Komisyonumuzun, 30.6.2004 tarihli otuzbeşinci toplantısında, Milli Savunma, İçişleri, Dışişleri ve Adalet bakanlıkları temsilcilerinin de katılımıyla incelenip görüşülmüştür.
Tasarı ile milletlerarası hukukun meşru saydığı hallerde, ortak savunma veya barış harekatı çerçevesinde, Türkiye de harekat, eğitim veya tatbikat maksadıyla bulunmasına izin verilen yabancı silahlı kuvvetlerin neden olabileceği hasar ve zararların tazmini konularının özel bir anlaşmayla düzenlendiği hallerde, Türkiye ye girecek yabancı askeri araçların mali sorumluluk sigortası yaptırmaları zorunluluğu kaldırılmaktadır.
Tasarının gerekçesinden de anlaşılacağı gibi bu tür araçların verdiği hasar ve zararın karşılanması yöntemi, uluslararası anlaşmalarla düzenlenmektedir ve uluslararası anlaşmalar kanun hükmündedir. Dolayısıyla bu araçları mali sorumluluk sigortası yaptırmakla yükümlü tutmak gereksizdir.
Tasarının tümü üzerinde yapılan görüşmeler sırasında, mali sorumluluk sigortası yaptırma yükümlülüğünün kaldırılmasının Türkiye açısından da geçerli olup olmadığı, başka bir ifadeyle karşılıklılık ilkesine uyulup uyulmadığı sorulmuştur. Çünkü Türkiye diğer ülkeler açısından bu yükümlülüğü kaldırırken, başka ülkelerin Türkiye için bu yükümlülüğü kaldırmaması egemenlik ilkesine gölge düşürücü niteliktedir. Cevaben yapılan açıklamalarda karşılıklılık ilkesine uyulduğu ve egemenlik haklarımızın zedelenmediği ifade edilmiştir.
Tasarının tümü üzerinde yapılan bu görüşmelerden sonra, Tasarının tümü benimsenerek maddelerin görüşülmesine geçilmesi kararlaştırılmıştır.
Tasarının 1 inci maddesi ile yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
İÇİŞLERİ KOMİSYONUNUN KABUL ETTİĞİ METİN
KARAYOLLARI TRAFİK KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
Tasarının 1 inci maddesi Komisyonumuzca aynen kabul edilmiştir.
Madde 0002:
Tasarının 2 nci maddesi Komisyonumuzca aynen kabul edilmiştir.
Madde 0003:
Tasarının 3 üncü maddesi Komisyonumuzca aynen kabul edilmiştir.
Madde 0001:
13.10.1983 tarihli ve 2918 sayılı Karayolları Trafik Kanununun 91 inci maddesine altıncı fıkrasından sonra gelmek üzere aşağıdaki fıkra eklenmiştir.
Milletlerarası hukukun meşru saydığı hallerde, ortak savunma veya barış harekâtı çerçevesinde Türkiye'de harekât, eğitim veya tatbikat maksadıyla bulunmasına izin verilen yabancı silâhlı kuvvetlerin neden olabileceği hasar ve zararların tazmini konularının özel bir anlaşmayla düzenlendiği hallerde, bu kapsamda Türkiye'ye girecek yabancı askerî araçlar bakımından bu madde hükmü uygulanmaz.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
