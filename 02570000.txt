257 sayılı Er ve Erbaş Harçlıkları Kanunu
Yayımlandığı Resmî Gazete Tarihi: 27.02.1961
Yayımlandığı Resmî Gazete Sayısı: 10744
Kabul Tarihi	23.02.1961
BİRİNCİ BÖLÜM
Kanunun Şümulü
Madde 0001 :
Milli Savunma Bakanlığı ve , Jandarma Genel Komutanlığı ve Sahil Güvenlik Komutanlığı(1) kuruluşlarına dahil er ve erbaşlara ödenecek harçlıklar bu Kanunun hükümlerine tabidir.
(1) 26.10.2018 Tarih ve 30577 Sayılı Resmi Gazetede Yayımlanan 7148 Sayılı Kanunun 7. maddesi ile Jandarma Genel Kumandanlığı ibaresi , Jandarma Genel Komutanlığı ve Sahil Güvenlik Komutanlığı şeklinde değiştirilmiştir.
İKİNCİ BÖLÜM
Harçlıklar
Madde 0002 :
(Değişik madde: 06/11/1996 - 4205/2 md.)
Er ve erbaşlara, aşağıda hizalarında gösterilen gösterge rakamlarının,657 sayılı Devlet Memurları Kanununun 154 üncü maddesine göre tespit olunan aylık katsayı ile çarpımı sonucunda bulunan miktarlarda aylık harçlık ödenir. (Cümleler 26.06.2019 tarih ve 30813 sayılı Resmi Gazetede yayımlanan 7179 Sayılı Kanun ile Eklenmiştir) Askeralma Kanununun 5 inci maddesinin üçüncü fıkrası kapsamında askerlik hizmetine devam edenler için belirlenen harçlık miktarının net asgari ücretin altında olması hâlinde ödenecek harçlık tutarı net asgari ücret tutarına tamamlanır. 5 inci maddenin üçüncü fıkrası kapsamında askerlik hizmetine devam edenlerden Hatay, Kilis, Gaziantep, Şanlıurfa, Mardin, Şırnak, Hakkâri, Van, Ağrı ve Iğdır illerindeki hudut birliklerinde görev yapanlara, 7600 gösterge rakamının memur aylıklarına uygulanan katsayı ile çarpımı sonucu bulunan tutarı geçmemek üzere Hazine ve Maliye Bakanlığı ile Milli Savunma Bakanlığı tarafından birlikte belirlenecek tutarda ilave harçlık ayrıca ödenir. Hizmetin fiilen görülmediği zamanlar için ilave harçlık ödenmez.
Erbaş ve Erler 	 Gösterge 	 Askeralma Kanununun 5 inci Maddesinin Üçüncü Fıkrası Kapsamında Askerlik Hizmetine Devam Edenlere İlişkin Gösterge
Çavuş 	 1.172 	 17.500
Onbaşı 	 1.040 	 16.500
Er 	 910 	 15.500
Askeralma Kanununun 5 inci maddesinin üçüncü fıkrası kapsamında askerlik hizmetine devam edenler hariç, birinci ve ikinci(2) derecede kalkınmada öncelikli yörelerde ilgisine göre İçişleri Bakanlığı veya (3) Genelkurmay Başkanlığınca tespit edilen birliklerde görevli erbaş ve erlere, birinci fıkrada belirtilen esaslara göre hesap edilecek harçlıkların iki katı tutarında aylık harçlık verilir.
(Fıkra 03.06.2012 tarih ve 28312 sayılı Resmi Gazetede yayımlanan 6318 Sayılı Kanun ile Eklenmiştir) Harçlıkların küsuratlı çıkması durumunda, ödemelerde küsuratlar tama (1 Türk Lirasına) iblağ edilir.
(1) 400, 350 ve 300 ibareleri 09.01.2016 Tarih ve 29588 Sayılı Resmi Gazetede Yayımlanan 6656 Sayılı Kanun İle 1.172, 1.040 ve 910 olarak değişmiştir.
(2) 26.06.2019 Tarih ve 30813 Sayılı Resmi Gazetede Yayımlanan 7179 Sayılı Kanunun 62. maddesi ile birinci fıkradaki tablo metinde görüldüğü şekilde dğiştirilmiş,ikinci fıkrasında yer alan Birinci ve ikinci ibaresi Askeralma Kanununun 5 inci maddesinin üçüncü fıkrası kapsamında askerlik hizmetine devam edenler hariç, birinci ve ikinci şeklinde değiştirilmiştir.
(3) Altı Çizili İbare 24.12.2019 Tarih ve 30988 Sayılı Resmi Gazetede Yayımlanan 7196 Sayılı Kanunun 14. Maddesi ile eklenmiştir.
Madde 0003 :
(Madde 31.07.2013 tarih ve 28724 sayılı Resmi Gazetede yayımlanan Kanun ile Değişmiştir.)
Erler askerlik hizmetine girdikleri tarihten, erbaşlar ise terfi tarihlerini takip eden ay başından itibaren harçlığa müstahak olurlar.
Madde 0004 :
Askerlik Kanununa göre askerlik hizmetinden sayılan günler için harçlık verilir. Terhisleri izinleri hitamında yapılmak üzere izinli bırakılanların harçlıkları kıtalarından ayrıldıkları tarihi takip eden aybaşından itibaren kesilir. 1111 sayılı Askerlik Kanununa ek 6794 sayılı kanun gereğince maden ocaklarında çalıştırılmak üzere birliklerinden ayrılan er ve erbaşlara ayrıldıkları tarihi takip eden aybaşından itibaren harçlık ödenmez.
ÜÇÜNCÜ BÖLÜM
Munzam Harçlıklar
Madde 0005 :
A) Gizliliği veya amele yokluğu gibi özel ve gerekli hallerde sürekli tahkimat işlerinde ve arazide bilfiil harita alma hizmetlerinde çalıştırılacak er ve erbaşların harçlıkları,
B)  (Fıkra 06.01.2017 tarih ve 29940 sayılı Resmi Gazetede yayımlanan 681 Sayılı Khk ile [7073/10 md. ile Aynen Kabul] Değişmiştir.) Milli Savunma Bakanlığı ile Jandarma Genel Komutanlığı ve Sahil Güvenlik Komutanlığı kadrolarına dahil askeri sanatkarlar, memurlar ve sanatkar astsubaylarla sivil sanatkarlar kadrolarında çalıştırılacaklardan ehliyetleri tasvip olunacak er ve erbaşların harçlıkları,
C) Milli Savunma Bakanlığına ait anatamir, ağırbakım, ordudonatım gibi tamir bölükleri kadrolarına dahil harb sanayii ve ordu donatım er ve erbaşlarından ehliyet gösteren er ve erbaşların harçlıkları,
D) A, B, C fıkraları dışında kalan ve 8 inci maddede zikredilen talimatname ile tayin edilecek sanatkar ve meslek gruplarına mensup er ve erbaşların harçlıkları,
Yaptıkları fazla iş, sağladıkları menfaat veya gösterdikleri ehliyet nispetinde bir misline kadar artırılabilir.
Madde 0006 :
a)  (Fıkra 06.01.2017 tarih ve 29940 sayılı Resmi Gazetede yayımlanan 681 Sayılı Khk ile [7073/11 md. ile Aynen Kabul] Değişmiştir.) Genelkurmay Başkanlığı, Milli Savunma Bakanlığı, Jandarma Genel Komutanlığı ve Sahil Güvenlik Komutanlığı kadrolarına dahil ücretli sivil şoförler ve operatörler yerinde kullanılacak şoför ve iş makineleri operatörü er ve erbaşlarına ayda 90 lirayı geçmemek üzere;
b) (Değişik fıkra: 17/04/1975 - 1890/2 md.) Staj, kurs veya herhangi geçici bir görevin yapılması amacı ile yabancı ülkelere gönderilen er ve erbaşlara Türkiye dışında bulundukları sürece yiyecek, yatacak, giyecek, tedavi ve nakil masrafları karşılandıktan başka günde 30 lirayı geçmemek üzere;
c) (Değişik fıkra: 17/04/1975 - 1890/2 md.) İnzibat (Askeri Polis) birlikleri kadrosuna dahil bulunan ve bilfiil askeri polis görevinde çalıştırılan er ve erbaşlardan Milli Savunma Bakanlığınca gerekli görülen kadrolu yerlerde görev yapanlara her ay 20 lira;
d) Tank sınıfı (Zırhlı otomobil dahil) er ve erbaşlarına sınıfta görev yaptıkları süre içinde harçlıklarının azami bir misli nispetinde,
Munzam harçlık ödenebilir.
Madde 0007 :
Hizmetin fiilen görülmediği zamanlar için ve Askeralma Kanununun 5 inci maddesinin üçüncü fıkrası kapsamında askerlik hizmetine devam edenlere(1) munzam harçlık ödenmez. 6 ncı maddenin (b) bendinde gösterilen er ve erbaşlara ödenen munzam harçlık birinci fıkra hükmünden müstesnadır.
(1) 26.06.2019 Tarih ve 30813 Sayılı Resmi Gazetede Yayımlanan 7179 Sayılı Kanunun 62. maddesi ile birinci fıkrasına fiilen görülmediği zamanlar için ibaresinden sonra gelmek üzere ve Askeralma Kanununun 5 inci maddesinin üçüncü fıkrası kapsamında askerlik hizmetine devam edenlere ibaresi eklenmiştir.
DÖRDÜNCÜ BÖLÜM
Çeşitli Hükümler
Madde 0008 :
Bu kanunda bahsi geçen istihkakların tevzi şekilleri, takdir mevzuu olan miktarların ve ehliyetlerin tayin ve tesbiti ve bu kanunun tatbikı ile ilgili sair hususlar İçişleri ve Maliye ve Milli Savunma Bakanlıklarınca müştereken hazırlanacak bir talimatnamede gösterilir.
(Madde 07.03.2007 tarih ve 26455 sayılı Resmi Gazetede yayımlanan Kanun ile Değişmiştir.)
Madde 0009 :
Er ve erbaş harçlıkları, maaş tertiplerinden ve ay sonunda ödenir. Harçlıkların ödenmesi bankacılık sistemi aracılığıyla da yapılabilir.
Madde 0010 :
Bu kanuna göre ödenecek harçlıklar, yardım veya her hangi bir hizmet karşılığı olarak veya sair suretlerle hiçbir kesintiye tabi tutulamaz ve borç için haczedilemez.
Madde 0011 :
Er ve erbaş harçlıkları mevzuu ile alakalı hükümler ancak bu kanuna ek olarak çıkarılacak kanunlarda yer alır.
Madde 0012 :
Aşağıda yazılı kanunlarla bu kanuna muhalif olan diğer hükümler kaldırılmıştır:
Tarihi Numarası Unvanı
____________ _____ __________________________
19 Temmuz 1330 - Erkan ve Ümera ve Zabitan ve Efradı Askeriye Muhasebatı hakkında Kanun
9 Mart 1338 200 Tahsisatı Fevkalade Kanununa müzeyyel Kanun
24 K.evvel 1937 3289 Askeri fabrikalar harb sanayii kıtaları erlerine verilecek yevmiye hakkında Kanun
19 Temmuz 1943 4479 Milli Müdafaa Vekilliği kadrolarına dahil sivil sanatkar müstahdemler ve askeri sanatkar memurlar yerinde kullanılacak şoför ve sanatkar erlerle onbaşı ve çavuşlara verilecek ücret ve yevmiyeler hakkında Kanun
2 Ağustos 1944 4636 Muvakkat bir vazife ile yabancı memleketlere gönderilecek erata harçlık verilmesine dair Kanun
13 Haziran 1945 4754 Sürekli tahkimat işlerinde çalıştırılacak erlere verilecek gündelik hakkında Kanun
4 Şubat 1946 4848 Bahriye Efrat ve Küçük Zabitaniyle Gedikli Zabitan hakkındaki 24 Şubat 1330 tarihli Kanunun 26 ncı maddesinde değişiklik yapılmasına dair Kanun
Madde 0013 :
Aşağıda yazılı kanunların hizalarında gösterilen hüküm ve fıkraları kaldırılmıştır.
24 Şubat 1330 - Bahriye Efrat ve Küçük Zabitaniyle Gedikli Zabitan hakkındaki Kanunun 26 ncı maddesinin, nefer, ateşci nefer, onbaşı, ateşçi onbaşı, çavuş ve makina çavuşlarının maaşlarına taallük eden hükmü,
22 Nisan 1341 648 Küçük Zabitan Maaşatı hakkındaki Kanunun 1 inci maddesinin çavuş maaşlarına dair hükmü,
19 Temmuz 1931 1841 Gümrük Muhafaza Memurlarının Askeri Teşkilata Göre Tensikı hakkındaki Kanunun 17 nci maddesinin (c) fıkrasındaki çavuşların, onbaşıların ve neferlerin maaşlarına taallük eden hükmü,
21 Temmuz 1931 1861 Jandarma Efradı Kanununun 6348 sayılı kanunla muaddel 12 nci maddesinin jandarma namzetlerine, jandarma muvazzaf askerlerine ve jandarma onbaşılarına verilecek maaşlar hakkındaki hükmü,
9 Haziran 1936 3015 Gümrük Muhafaza Genel Komutanlığı Teşkilatındaki Deniz Kuruluşlarına Dahil Olan Erata Verilecek Maaşlar hakkındaki Kanunun 22 nci maddesinin er, onbaşı ve çavuşlara dair hükmü,
25 Nisan 1941 4005 Jandarma Efradı hakkındaki 1861 sayılı Kanuna Ek Kanunun 1 inci maddesinin 2 nci fıkrasının jandarma kıta çavuşlarının maaşlarına mütaallik hükmü,
28 K.sani 1942 4178 Memur ve Müstahdemlere Verilecek Fevkalade Zam hakkındaki Kanunun 1 inci maddesinin 5 inci fıkrasındaki erat aylıkları hakkındaki kısmı,
30 Ocak 1946 4843 Tank (Zırhlı Otomobil Dahil) Sınıfı Eratının Aylık ve Gıdalarına yapılacak zam hakkındaki Kanunun 1 inci maddesi,
12 Şubat 1954 6251 Askeri Polis Birlikleri Astsubay ve Eratının Aylık ve Gıdalarına yapılacak zam Kanunun 1 inci maddesinin erata taallük eden hükmü.
Madde 0014 :
Bu kanun 1 Mart 1961 tarihinde yürürlüğe girer.
Madde 0015 :
Bu kanun hükümlerini Bakanlar Kurulu yürütür.
Ek Madde 0001 : Seferberlik tatbikatlarına veya eğitimlerine katılan yedek erbaş ve erlere ödenecek harçlık
Seferberlik tatbikatlarına veya eğitimlerine katılan yedek erbaş ve erlere, tatbikat veya eğitim süresinin her günü için, 22/5/2003 tarihli ve 4857 sayılı İş Kanununa göre 16 yaşını doldurmuş bekar işçilere uygulanmakta olan aylık net asgari ücretin otuzda biri tutarında ödeme yapılır.
Ancak ilgili mevzuat gereğince, seferberlik tatbikatı veya eğitimi süresince; görevli bulundukları kamu kurum veya kuruluşlarından, çalışmakta oldukları işyerlerinden veya tabi oldukları sosyal güvenlik kurumlarından maaş, ücret veya aylıklarını tam olarak almaya devam eden yedek erbaş ve erlere bu maddeye göre ayrıca harçlık ödenmez.
Yükleyen: yasinuzunoglu
