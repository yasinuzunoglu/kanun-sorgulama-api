5308 sayılı İş Mahkemeleri Kanununda Değişiklik Yapılmasına İlişkin Kanun
Yayımlandığı Resmî Gazete Tarihi: 18.03.2005
Yayımlandığı Resmî Gazete Sayısı: 25759
Kabul Tarihi	02.03.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-511/498
29.01.2003
TÜRKİYE BÜYÜK MİLLET MECLİSİ BAŞKANLIĞINA
Adalet Bakanlığınca hazırlanan ve Başkanlığınıza arzı Bakanlar Kurulunca 3.12.2002 tarihinde kararlaştırılan İş Mahkemeleri Kanununda Değişiklik Yapılmasına İlişkin Kanun Tasarısı ile gerekçesi ilişikte gönderilmiştir.
Gereğini arz ederim.
A. Gül
Başbakan
GENEL GEREKÇE
Adli yargı ilk derece mahkemeleri ile bölge adliye mahkemelerinin kuruluş ve görevlerinin yeniden düzenlenmesi karşısında, 5521 sayılı İş Mahkemeleri Kanununda değişiklik yapılması ihtiyacı doğmuştur.
Tasarıyla ilk derece mahkemelerinden olan iş mahkemesinin nihai kararlarının kesinlik kapsamı belirlenmekte ve bu sınırlar dışında kalan kararlar aleyhine istinaf yoluna başvurabilme olanağı tanınmaktadır. Ayrıca, bölge adliye mahkemelerinden verilen kararlara karşı temyiz yoluna başvurulmasına ilişkin esas ve usuller düzenlenerek, iş mahkemelerinde görülen davaların acele işlerden sayılması nedeniyle bu kararların bölge adliye mahkemesi ve Yargıtayca üç ay içinde karara bağlanması öngörülmektedir.
HÜKÜMETİN TEKLİF ETTİĞİ METİN
İŞ MAHKEMELERİ KANUNUNDA DEĞİŞİKLİK YAPILMASINA İLİŞKİN KANUN TASARISI
Madde - 1.
30.01.1950 tarihli ve 5521 sayılı İş Mahkemeleri Kanununun 8 inci maddesi aşağıdaki şekilde değiştirilmiştir.
Madde 8.- İş mahkemelerince verilen nihai kararlara karşı istinaf yoluna başvurulabilir. Şu kadar ki, para ile değerlendirilemeyen dava ve işler hakkındaki kararlar hariç, miktar veya değeri beşyüzmilyon lirayı geçmeyen davalar hakkındaki nihai kararlar kesindir.
İstinaf yoluna başvurma süresi, karar yüze karşı verilmişse nihai kararın taraflara tefhimi, yokluklarında verilmiş ise tebliği tarihinden itibaren sekiz gündür.
Bölge adliye mahkemesinin para ile değerlendirilemeyen dava ve işler hakkındaki kararları ile miktar veya değeri ikimilyar lirayı geçen davalar hakkındaki nihai kararlarına karşı tebliğ tarihinden başlayarak sekiz gün içinde temyiz yoluna başvurulabilir.
Kanun yoluna başvurulan kararlar, bölge adliye mahkemesi ve Yargıtayca üç ay içinde karara bağlanır.
Yargıtayın kararlarına karşı karar düzeltme yoluna başvurulamaz.
Madde - 2.
İş Mahkemeleri Kanununa aşağıdaki ek madde eklenmiştir.
EK MADDE 1. - Bu Kanunun 8 inci maddesindeki parasal sınırlar; her takvim yılı başından geçerli olmak üzere, önceki yılda uygulanan parasal sınırların, o yıl için 213 sayılı Vergi Usul Kanununun mükerrer 298 inci maddesi hükümleri uyarınca Maliye Bakanlığınca her yıl tespit ve ilân edilen yeniden değerleme oranında artırılması suretiyle uygulanır. Bu şekilde belirlenen sınırın onmilyon lirayı aşmayan kısımları dikkate alınmaz.
Birinci fıkra uyarınca her takvim yılı başından geçerli olmak üzere uygulanan parasal sınırların artışı, artışın yürürlüğe girdiği tarihten önce, iş mahkemelerince nihai olarak karara bağlanmış olan davalar ile bölge adliye mahkemesi kararı üzerine yeniden bakılan davalarda ve Yargıtayın bozma kararı üzerine kararı bozulan mahkemece yeniden bakılan davalarda uygulanmaz.
Madde - 3.
İş Mahkemeleri Kanununa aşağıdaki geçici maddeler eklenmiştir.
GEÇİCİ MADDE 1.- Bölge adliye mahkemelerinin, Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanunun geçici 2 nci maddesi uyarınca Resmi Gazetede ilân edilecek göreve başlama tarihinde;
Yargıtayda incelenmekte bulunan ve henüz karara bağlanmamış olan davalar bölge adliye mahkemelerine gönderilir.
Yargıtay hukuk daireleri ve Hukuk Genel Kurulu tarafından karara bağlanmış dava dosyaları bakımından bu Kanunun istinaf yoluna ilişkin hükümleri uygulanmaz. Bu dava dosyaları hakkında mahkemelerin direnme veya yeniden hüküm kurmak suretiyle verdikleri kararlar hakkında İş Mahkemeleri Kanununun bu Kanunla yapılan değişiklikten önceki temyize ilişkin hükümleri uyarınca yalnız temyiz yoluna başvurulabilir.
GEÇİCİ MADDE 2.- Bölge adliye mahkemelerinin göreve başlama tarihine kadar, İş Mahkemeleri Kanununun temyize ilişkin yürürlükteki hükümlerinin uygulanmasına devam olunur.
Madde - 4.
Bu Kanun yayımı tarihinde yürürlüğe girer.
Madde - 5.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde 1. - Madde ile iş mahkemelerince verilen, para ile değerlendirilemeyen dava ve işler hakkındaki kararlar hariç, miktar ve değeri beşyüzmilyon lirayı geçmeyen davalar hakkındaki nihai kararlara karşı istinaf yoluna başvurulacağı ve bölge adliye mahkemesince verilen hangi kararların temyize konu olacağı belirtilmekte, iş davaları niteliği gereği acele işlerden sayıldığından Hukuk Usulü Muhakemeleri Kanununda Değişiklik Yapılmasına İlişkin Kanun Tasarısından farklı olarak kanun yoluna başvuru süresinin sekiz gün olduğu öngörülmekte ve kanun yoluna başvurulan iş mahkemesi kararlarının bölge adliye mahkemesi ve Yargıtayca üç ay içinde incelenip sonuçlandırılması esası getirilmektedir.
Madde - 2.
Madde ile 5521 sayılı İş Mahkemeleri Kanununa eklenen ek maddede, bu Kanunun 8 inci maddesindeki parasal sınırların artırılması usulü öngörülmekte ve parasal sınırlardaki artışın yürürlüğe girdiği tarihten önce iş mahkemelerince nihai olarak karara bağlanmış olan davalar ile bölge adliye mahkemesi kararı üzerine yeniden bakılan davalarda ve Yargıtayın bozma kararı üzerine kararı bozulan mahkemece yeniden bakılan davalarda söz konusu artışın uygulanmayacağı düzenlenmektedir.
Madde - 2.
Madde ile 5521 sayılı İş Mahkemeleri Kanununda yapılan değişikliklere paralel olarak, adı geçen Kanuna iki geçici madde eklenmiştir.
5521 sayılı Kanuna eklenen geçici 1 inci maddeyle, bölge adliye mahkemelerinin, Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanunun geçici 2 nci maddesi uyarınca Resmi Gazetede ilan edilecek göreve başlama tarihinde; Yargıtayda incelenmekte bulunan ve henüz karara bağlanmamış olan davaların bölge adliye mahkemelerine gönderileceği belirtilmiştir. Madde ile ayrıca, Yargıtay hukuk daireleri ve Hukuk Genel Kurulu tarafından karara bağlanmış dava dosyaları hakkında istinaf yoluna ilişkin hükümlerin uygulanmayacağı belirtilmiş ve bu dava dosyaları hakkında mahkemelerin direnme veya yeniden hüküm kurmak suretiyle verdikleri kararlar hakkında 5521 sayılı İş Mahkemeleri Kanunu uyarınca yalnız temyiz yoluna başvurulabileceği hükme bağlanmıştır.
5521 sayılı Kanuna eklenen geçici 2 nci maddeyle, bölge adliye mahkemelerinin göreve başlama tarihine kadar 5521 sayılı İş Mahkemeleri Kanununun temyize ilişkin hükümlerinin uygulanmasına devam olunacağı belirtilmektedir.
Madde - 4.
Yürürlük maddesidir.
Madde - 5.
Yürütme maddesidir.
Adalet Komisyonu Raporu
T.C.
Adalet Komisyonu
Esas No	1/522
Karar No	68
18.02.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 3.2.2003 tarihinde esas komisyon olarak Komisyonumuza havale edilen İş Mahkemeleri Kanununda Değişiklik Yapılmasına İlişkin Kanun Tasarısı, Komisyonumuzun 9.2.2005 tarihli 12 nci birleşiminde Adalet Bakanı Sayın Cemil Çiçek ve Bakanlık temsilcilerinin de katılmasıyla incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiş ancak, maddelerin ayrıntılı biçimde incelenerek düzenlenmesi için Tasarı, verilen önergelerle birlikte üç kişilik bir alt komisyona havale edilmiştir.
Tasarı, alt komisyonca hazırlanan rapor ve metin esas alınarak, Komisyonumuzun 17.2.2005 tarihli 13 üncü birleşiminde, Adalet Bakanlığı temsilcilerinin de katılmalarıyla görüşülmüş ve maddeler üzerindeki değişiklikler sırasıyla aşağıda açıklanmıştır.
Hukuk Usulü Muhakemeleri Kanunu ile İş Mahkemeleri Kanununda istinaf ve temyiz yolu açık olan, para ile değerlendirilebilen kararlarda değer yönünden uyumun sağlanabilmesi amacıyla Tasarının 1 inci maddesinin birinci fıkrasındaki beşyüzmilyon lira bin lira, üçüncü fıkrasındaki ikimilyar lira beşbin lira şeklinde değiştirilmiş, dördüncü fırkasındaki kanun yoluna başvurulan kararlar için, bölge adliye mahkemesi ve Yargıtaya verilen üç aylık süre iki aya indirilmiştir.
30.01.1950 tarihli ve 5521 sayılı İş Mahkemeleri Kanununun 15 inci maddesi, bu Kanunda hüküm bulunmayan hallerde Hukuk Usulü Muhakemeleri Kanununun hükümlerinin uygulanacağını belirtmiştir. 18.6.1927 tarihli ve 1086 sayılı Hukuk Usulü Muhakemeleri Kanununda Değişiklik Yapılmasına İlişkin 26.9.2004 tarihli ve 5236 sayılı Kanunun 19 uncu maddesi ile eklenen ek 4 üncü madde ile benzer hüküm getirilmiştir. Tekrara sebep olmamak için Tasarının 2 nci maddesi metinden çıkarılmıştır.
Bölge Adliye Mahkemelerinin, 26.9.2004 tarihli ve 5235 sayılı Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanunun Geçici 2 nci maddesi gereğince kurularak Resmi Gazetede ilan edilecek göreve başlama tarihinden önce verilen kararlara ilişkin dava dosyalarının temyiz başvurularına hangi makam tarafından bakılacağı konusuna açıklık getirilmek amacıyla, Tasarının 3 üncü maddesiyle eklenen geçici 2 nci madde birleştirilerek, geçici 1 inci madde olarak yeniden düzenlenmiş ve çerçeve 2 nci madde olarak kabul edilmiştir.
Tasarının yürürlüğe ilişkin 4 üncü maddesi, 26.9.2004 tarihli ve 5236 sayılı Hukuk Usulü Muhakemeleri Kanununda Değişiklik Yapılmasına İlişkin Kanunun yürürlük tarihi ile uyum sağlamak amacıyla 1 Nisan 2005 olarak değiştirilmiş ve 3 üncü madde olarak, yürütmeye ilişkin 5 inci maddesi 4 üncü madde olarak aynen kabul edilmiştir.
Raporumuz, Genel Kurulun onayına sunulmak üzere saygı ile arz olunur.
Madde 0001:
30.01.1950 tarihli ve 5521 sayılı İş Mahkemeleri Kanununun 8 inci maddesi aşağıdaki şekilde değiştirilmiştir.
Madde 8.- İş mahkemelerince verilen nihai kararlara karşı istinaf yoluna başvurulabilir. Şu kadar ki, para ile değerlendirilemeyen dava ve işler hakkındaki kararlar hariç, miktar veya değeri bin lirayı geçmeyen davalar hakkındaki nihai kararlar kesindir.
İstinaf yoluna başvurma süresi, karar yüze karşı verilmişse nihai kararın taraflara tefhimi, yokluklarında verilmiş ise tebliği tarihinden itibaren sekiz gündür.
Bölge adliye mahkemesinin para ile değerlendirilemeyen dava ve işler hakkındaki kararları ile miktar veya değeri beşbin lirayı geçen davalar hakkındaki nihai kararlara karşı tebliğ tarihinden başlayarak sekiz gün içinde temyiz yoluna başvurulabilir.
Kanun yoluna başvurulan kararlar, bölge adliye mahkemesi ve Yargıtayca iki ay içinde karara bağlanır.
Yargıtayın kararlarına karşı karar düzeltme yoluna başvurulamaz.
Madde 0002:
İş Mahkemeleri Kanununa aşağıdaki geçici madde eklenmiştir.
GEÇİCİ MADDE 1.- Bölge adliye mahkemelerinin, 26.09.2004 tarihli ve 5235 sayılı Adli Yargı İlk Derece Mahkemeleri ile Bölge Adliye Mahkemelerinin Kuruluş, Görev ve Yetkileri Hakkında Kanunun geçici 2 nci maddesi uyarınca Resmi Gazetede ilân edilecek göreve başlama tarihinden önce verilen kararlar hakkında yapılan temyiz başvuruları, kesinleşinceye kadar Yargıtay tarafından sonuçlandırılır. Bu kararlar hakkında İş Mahkemeleri Kanununun bu Kanunla yapılan değişiklikten önceki temyize ilişkin hükümleri uygulanır.
Madde 0003:
Bu Kanun 1 Haziran 2005 (1) tarihinde yürürlüğe girer.
(1) (Bu kısımda yer alan 1 Nisan 2005 ibaresi; 31.03.2005 tarih ve 25772 mükerrer sayılı Resmi Gazete de yayımlanan 5328 sayılı Kanunun Geçici 1/h maddesiyle metinde görüldüğü şekilde değiştirilmiştir.)
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
