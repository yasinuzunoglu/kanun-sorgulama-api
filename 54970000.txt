5497 sayılı Türk Silahlı Kuvvetleri Personel Kanununda Değişiklik Yapılmasına Dair Kanun Hükmünde Kararnamenin Değiştirilerek Kabulü ile Türk Silahlı Kuvvetleri Personel Kanununda Değişiklik Yapılması Hakkında Kanun
Yayımlandığı Resmî Gazete Tarihi: 17.05.2006
Yayımlandığı Resmî Gazete Sayısı: 26171
Kabul Tarihi	10.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1/458/3817
04.08.2000
TÜRKİYE BÜYÜK MİLLET MECLİSİ BAŞKANLIĞINA
Türk Silahlı Kuvvetleri Personel Kanununda Değişiklik Yapılmasına Dair Kanun Hükmünde Kararname bugünkü Resmi Gazetede yayımlanmış ve Anayasanın 91 inci maddesi uyarınca bir sureti ekli olarak gönderilmiştir.
Gereğini arz ederim.
B. Ecevit
Başbakan
GENEL GEREKÇE
Subay ve astsubayların özlük haklarını düzenleyen 926 sayılı Türk Silahlı Kuvvetleri Personel Kanununda, gelişen ihtiyaçlara göre gerekli değişikliklerin yapılması zarureti ortaya çıkmaktadır.
Terörle mücadelede özellikle görev esnasında yararlanan personelin tedavi süresi, yaralanma şekline bağlı olarak değişiklik göstermektedir. Tedavinin uzaması nedeniyle, rütbe bekleme süresini hastahanede yatarak veya hava değişiminde geçiren personel, sicil süresi içerisinde, üst rütbeye terfi için gerekli sayıda sicil almış olma şartını sağlayamamaktadır. Bu durum, en kutsal varlığı olan canını çekinmeden ortaya koyarak görevini yapmaya çalışan personeli mağdur etmektedir.
Yürürlükteki hükümlere göre, üstün başarı nedeniyle, Türk Silahlı Kuvvetlerinde yılda sadece muharip subayların % 3'ü, yardımcı sınıfların ise % 1'i terfi edebilmekte ve bu imkan subaylarda yüzbaşı ve binbaşılara, astsubaylarda kıdemli üstçavuş ve başçavuşlara tanınmış olduğundan, genç rütbelerdeki personeli motive edememektedir.
Ayrıca, 926 sayılı Kanunun 112 nci maddesinde belirtilen nedenlerle mecburi hizmetini tamamlamadan Türk Silahlı Kuvvetlerinden ayrılan personelden, mevcut düzenleme uyarınca sadece yükümlülük sürelerinin eksik kısmı ile orantılı olarak kendisine yapılan öğrenim masrafları geri alınabilmekte, buna karşın özellikle teknik branşlarda öğrenimden sonraki yetiştirme ve eğitim masrafları geri alınamamakta ve bu da Devletin çok büyük mali kayba uğramasına sebep olmaktadır. Bu sebeple, yetiştirme ve eğitim masraflarının da geri alınabilmesine imkan sağlayan bir düzenlemeye ihtiyaç duyulmaktadır.
Belirtilen ihtiyaçların karşılanması amacıyla, hazırlanan Kanun Hükmünde Kararname ile;
Terörle mücadelede görev alıp yaralanan ve uzun süreli tedaviye tabi kalan personelin rütbe terfii ve kıdemliliklerine ilişkin olarak yeterli sicil alamamalarından kaynaklanan sorunların giderilmesi,
Üstün başarı nedeniyle terfii kapsamının genişletilerek, Üsteğmenler ile Üstçavuşların da bu imkandan yararlandırılması suretiyle genç ve başarılı personelin motive edilmesine imkan sağlanması,
Türk Silahlı Kuvvetlerinin insan gücü temin ve yetiştirme planlarında belirlenen dallarda ilave lisans üstü öğrenimi yapan personele bir yıl kıdem verilmesi ve bu şekilde verilecek kıdemlerin toplamının 4 yılla sınırlandırılması,
Astsubayların kıdem sıralarının tespitinde ortaya çıkan tereddütlerin giderilmesi,
Mecburi hizmet süresini tamamlamadan Türk Silahlı Kuvvetlerinden ayrılan personelin eğitim ve yetiştirme masraflarının da geri alınabilmesi,
hususlarına ilişkin düzenlemeler öngörülmektedir.
HÜKÜMETİN TEKLİF ETTİĞİ METİN
TÜRK SİLÂHLI KUVVETLERİ PERSONEL KANUNUNDA DEĞİŞİKLİK YAPILMASINA DAİR KANUN HÜKMÜNDE KARARNAME
Türk Silahlı Kuvvetleri Personel Kanununda değişiklik yapılması; 29.6.2000 tarihli ve 4588 sayılı Kanunun verdiği yetkiye dayanılarak, Bakanlar Kurulunca 21.07.2000 tarihinde kararlaştırılmıştır.
Madde - 1.
27.07.1967 tarihli ve 926 sayılı Türk Silahlı Kuvvetleri Personel Kanununun 31 inci maddesinin birinci fıkrasının (c) bendi aşağıdaki şekilde değiştirilmiştir.
c) Üstün başarı kıdemi alan üsteğmen, yüzbaşı ve binbaşıların normal bekleme süreleri bir yıl eksiktir.
Madde - 2.
926 sayılı Kanunun 33 üncü maddesinin ikinci fıkrası aşağıdaki şekilde değiştirilmiş ve maddeye aşağıdaki fıkra eklenmiştir.
Kıdem alanlar, kazai veya idari kararlarla nasıpları lehe düzeltilenler ile açığa alınmaları, tutuklanmaları, kısa süreli kaçma ve izin süresini geçirme hariç firar veya izin tecavüzünde bulunmaları nedeniyle terfi edemeyen ve rütbe kıdemliliği onanmayanlardan, haklarında kovuşturmaya yer olmadığına, muhakemenin men'ine, kamu davasının düşmesine yahut ortadan kaldırılmasına, beraatine, kısa hapis cezasına veya verilen cezanın teciline, tedbire veya para cezasına çevrilmesine karar verilenler hakkında, emsalleri terfi etmiş veya rütbe kıdemliliği onanmış olmak şartıyla, yukarıdaki fıkra hükmü uygulanmaz. Ancak, bu durumda olanların rütbe terfi ve rütbe kıdemlilikleri, hükmün kesinleşme tarihinden geçerli olarak yapılıp emsalleri tarihine götürülür. Bu şekilde yapılan terfi ve rütbe kıdemliliklerinde maaş farkı ödenmez.
Terfi sırasında olup da belirli oranda sicil mecburiyetini, sicil belgelerinin düzenlenmesinden sonra, 30 Ağustos tarihine kadar tamamlayacak olanlar (albaylar hariç) hakkında birinci fıkra hükmü uygulanmaz.
Madde - 3.
926 sayılı Kanunun 35 inci maddesinin (f) bendi aşağıdaki şekilde değiştirilmiştir.
f) Fakülte veya yüksekokulları kendi hesabına bitirip de kendi sınıflarında veya öğrenimlerinin ilgilendirdiği ihtiyaç duyulan sınıflarda muvazzaf subaylığa geçmek için müracaat eden ve 14 üncü madde çerçevesinde müracaatları kabul edilen astsubaylar, subaylığa nasıp kararnamesinin onayı tarihinden geçerli olarak teğmenliğe nasbedilirler. Bu personelin subaylık nasıpları hangi tarihte olursa olsun, kademe ilerlemesi veya üst rütbeye yükselmelerine esas olacak nasıplarında kararname takvim yılının 30 Ağustos tarihi esas alınır.
Madde - 4.
926 sayılı Kanunun 36 ncı maddesinin birinci fıkrasının (d) bendine, dördüncü paragraftan sonra gelmek üzere aşağıdaki paragraf eklenmiş ve aynı bendin son paragrafı aşağıdaki şekilde değiştirilmiştir.
Kuvvet Komutanlıkları, Jandarma Genel Komutanlığı ve Sahil Güvenlik Komutanlığının insan gücü temin ve yetiştirme planlarında belirtilecek ihtiyaç duyulan dallarda, generaller ve amiraller hariç olmak üzere, ilave bir lisansüstü öğrenim yapan subaylara en fazla bir yıl daha kıdem verilir.
Bu madde hükümlerine göre verilen kıdemlerin toplamı hiçbir şekilde dört yılı aşamaz.
Madde - 5.
926 sayılı Kanunun 37 nci maddesine aşağıdaki fıkra eklenmiştir.
Yukarıda belirtilen ilkelere göre kıdem ve kıdem sırasının belirlenmesine ilişkin diğer usul ve esaslar, Subay Sicil Yönetmeliğinde gösterilir.
Madde - 6.
926 sayılı Kanunun 38 inci maddesinin birinci fıkrasının (b) bendi ile ikinci fıkrasının (a) ve (c) bentleri aşağıdaki şekilde değiştirilmiş ve bu fıkraya aşağıdaki (d) bendi eklenmiştir.
b) Rütbeye mahsus normal bekleme süresinin binbaşılarda üç, albaylarda iki yıllık, diğer rütbelerde üçte ikisi oranında, kıdem alanlar için fiili bekleme süresinin (albaylar hariç) binbaşılarda iki yıllık diğer rütbelerde üçte ikisi oranında yıllık sicili bulunmak.
a) Yükselme sırasına girmiş bulunan teğmen-yarbayların sicil notu ortalamaları tespit edilir ve sınıfları içerisinde (kurmay subaylar kendi sınıflarında), branşlara ayrılan sınıflarda ise branşları içerisinde yeterlik derecesine göre sıralanırlar. Bilahare bu sıralama esas alınmak suretiyle; teğmen-binbaşılar için sicil notu ortalaması sicil tam notunun % 60 ve daha yukarısı, yarbaylar için % 70 ve daha yukarısı olanlardan bir üst rütbedeki kadro açığı kadarı en üstün yeterlik derecesinden başlanmak üzere bir üst rütbeye terfi ettirilir. Diğer terfi şartlarını haiz olduğu halde üst rütbede kadro açığı bulunmadığı için terfi edemeyenler derece ilerlemesi yaparlar. Bu Kanunun 36, 58 ve 65 inci maddelerine göre 30 Ağustos tarihinden sonra terfi etme durumunda olanların, terfi eden emsallerinin şartlarını haiz olmak kaydıyla, kadro açığı şartı aranmadan bir üst rütbeye terfi işlemleri derhal yapılır.
c) Üstün başarılı üsteğmen, yüzbaşı ve binbaşıların terfi esasları : Üsteğmen, yüzbaşı ve binbaşıların bu rütbelerine ait bekleme sürelerinin bitiminden bir yıl önce bu rütbelere ait her yılki sicil notu, sicil tam notunun % 95 ve daha yukarısı olanlar, sicil notu ortalaması en üstün olandan başlanarak, rütbelerine göre, kendi sınıfları içerisinde ayrı ayrı sıralanırlar. Bu şekilde sıralanan subaylardan, sicil notu ortalaması en üstün olanlardan başlanmak suretiyle Kuvvet Komutanı veya Jandarma Genel Komutanınca uygun görülenler, kendi sınıf mevcudunun muharip sınıflar için % 8'i, yardımcı sınıflar için % 4'ü oranında bir üst rütbeye yükseltilebilirler.
d) Yükselme sırasına girmiş bulunan subaylardan görev esnasında yaralanmaları nedeniyle uzun süreli tedaviye tabi tutulanların rütbe terfii ve rütbe kıdemliliği işlemleri; sicil notu ortalamasına göre, birinci fıkranın (b), (c) ve (d) bentlerindeki şartlar aranmadan yapılır.
Madde - 7.
926 sayılı Kanunun 45 inci maddesinin birinci fıkrasına aşağıdaki (h) bendi eklenmiştir.
h) Kademe ilerlemesi yapacak subaylardan görev esnasında yaralanmaları sebebiyle uzun süreli tedaviye tabi tutulanlardan o yıla ait sicil notu olmayanlarda (a) bendindeki sicil notu şartı aranmaz. Bunların kademe ilerlemeleri sicil notu ortalamasına göre yapılır.
Madde - 8.
926 sayılı Kanunun 68 inci maddesinin (a) bendinin ikinci paragrafı aşağıdaki şekilde değiştirilmiştir.
Yukarıda belirtilen kaynak, kuvvetlerin muvazzaf astsubay ihtiyacını karşılamadığı takdirde, Genelkurmay Başkanlığınca tespit edilecek fakülte, yüksekokul ve meslek yüksekokulları ile en az lise veya dengi okulları kendi nam ve hesabına okuyarak bitirmiş olanlardan veya aynı öğrenimi görmüş olup da askerlik görevine başlamış erbaş ve erlerden istekli olmak ve 24 yaşından büyük olmamak şartıyla astsubay sınıf okullarında en az bir öğrenim yılı öğrenim ve eğitimi başarıyla bitirenlerden tamamlanır. Bunlardan astsubay nasbedilenlerin askerlik hizmetinde geçen süreleri kıdemlerinden sayılır ve nasıpları buna göre düzeltilir. Bu şekilde bulunacak nasıplarına göre terfi ve kademe ilerlemesine esas olacak nasıpları, nasıplarının götürüldüğü takvim yılının 30 Ağustos tarihidir. Nasıp düzeltilmesinden dolayı maaş ve maaş farkları ödenmez, diğer özlük hakları verilmez. Ancak, sınıf okullarından çeşitli nedenlerle ilişiği kesilenlerin okulda geçirdikleri süreler hizmetlerinden sayılmayıp tekrar kıtaya sevk edilerek askerlik yükümlülükleri tamamlatılır.
Madde - 9.
926 sayılı Kanunun 79 uncu maddesinin ikinci fıkrası aşağıdaki şekilde değiştirilmiştir.
Üstün başarı kıdemi alan üstçavuş, kıdemli üstçavuş ve başçavuşların normal bekleme süreleri bir yıl eksiktir.
Madde - 10.
926 sayılı Kanunun 84 üncü maddesi aşağıdaki şekilde değiştirilmiştir.
Madde 84.- Kıdem ve kıdem sırası aşağıdaki esaslara göre düzenlenir.
Rütbelerde kıdemler, bakanlık onayı metninde yazılı tarihten başlar.
Aynı günde astsubaylığa nasbedilenler arasında kıdem sırası, okullarda kazanılan not ortalamalarına göre tespit edilir ve bunlar kendi aralarında sıralanırlar.
Aynı sınıf ve rütbede aynı nasıplı astsubaylar arasında kıdem sırası, her yıl tespit edilen yeterlik derecesine göre saptanır.
Çeşitli sınıflara mensup, aynı rütbe ve nasıplı astsubaylar arasındaki kıdem sırası aşağıdaki önceliğe göre;
Yeterlik dereceleri,
Astsubaylık hizmet süreleri,
Bir önceki rütbeye yükselme tarihleri,
Bir önceki rütbenin son yılında tespit edilen yeterlik dereceleri,
Bu durumda da eşitlik varsa eşitlik bozuluncaya kadar sıra ile bir önceki rütbenin son yılında tespit edilen yeterlik dereceleri,
dikkate alınarak belirlenir.
Her ne sebeple olursa olsun sınıfı değiştirilenler, yeni sınıflarındaki yeterlik dereceleri tespit olununcaya kadar, yeni sınıfının aynı nasıplılarının sonunda sıralanırlar.
Kuvvetleri ayrı olan aynı rütbe ve aynı nasıplı astsubayların kıdem sırası;
Aynı yıl terfi edenlerden kıdem almadan yükselenler,
Her ikisi de kıdem alarak yükselmiş ise, bir önceki rütbeye yükselme tarihi önce olanlar,
Bütün şartları aynı ise, mensup olduğu kuvvete göre sıra ile; kara, deniz, hava, jandarma,
Diğerlerine nazaran kıdemlidir.
Yukarıda belirtilen ilkelere göre kıdem ve kıdem sırasının belirlenmesine ilişkin diğer usul ve esaslar, Astsubay Sicil Yönetmeliğinde gösterilir.
Madde - 11.
926 sayılı Kanunun 85 inci maddesinin birinci fıkrasının (b) bendi ile ikinci fıkrasının (a) ve (b) bentleri aşağıdaki şekilde değiştirilmiş ve bu fıkraya aşağıdaki (c) bendi eklenmiştir.
b) Rütbeye mahsus bekleme süresinin üçte ikisi oranında; kıdem alanlardan astsubay, çavuş, astsubay kıdemli çavuş, astsubay üstçavuş ve astsubay kıdemli üstçavuş rütbelerinde en az bir yıllık, diğer rütbelerde fiili bekleme süresinin üçte ikisi oranında yıllık sicili bulunmak.
a) Yükselme sırasına girmiş bulunan astsubayların, sicil notu ortalamaları tespit edilir ve bunlar sınıfları içerisinde yeterlik derecesine göre sıralanır. Bilahare bu sıralama esas alınmak üzere sicil notu ortalaması sicil tam notunun % 60 ve daha yukarısı olanlardan bir üst rütbedeki kadro açığı kadarı en üstün yeterlik derecesinden başlanmak üzere bir üst rütbeye terfi ettirilir. Diğer terfi şartlarını haiz olduğu halde üst rütbede kadro açığı bulunmadığı için terfi edemeyenler derece ilerlemesi yaparlar. 83, 100 ve 106 ncı maddelere göre 30 Ağustos tarihinden sonra terfi etme durumunda olanların, terfi eden emsallerinin şartlarını haiz olmak kaydıyla, kadro açığı şartı aranmadan bir üst rütbeye terfi işlemleri derhal yapılır.
b) Üstün başarılı üstçavuş, kıdemli üstçavuş ve başçavuşların terfi esasları; üstçavuş, kıdemli üstçavuş ve başçavuşların bu rütbelerine ait bekleme sürelerinin bitiminden bir yıl önce, üstçavuşların kıdemli çavuşluk ve üstçavuşluk, kıdemli üstçavuşların üstçavuşluk ve kıdemli üstçavuşluk, başçavuşların ise başçavuşluk rütbesine ait her yılki sicil notu, sicil tam notunun % 95 ve daha yukarısı olanlar, sicil notu ortalaması en üstün olandan başlanarak, rütbelerine göre, kendi sınıfları içerisinde ayrı ayrı sıralanırlar. Bu şekilde sıralanan astsubaylardan, sicil notu ortalaması en üstün olanlardan başlanmak suretiyle Kuvvet Komutanı veya Jandarma Genel Komutanınca uygun görülenler, kendi sınıf mevcudunun muharip sınıflar için % 8'i, yardımcı sınıflar için % 4'ü oranında bir üst rütbeye yükseltilebilirler.
c) Yükselme sırasına girmiş bulunan astsubaylardan görev esnasında yaralanmaları nedeniyle uzun süreli tedaviye tabi tutulanların rütbe terfii ve rütbe kıdemliliği işlemleri; sicil notu ortalamasına göre, birinci fıkranın (b) ve (c) bentlerindeki şartlar aranmadan yapılır.
Madde - 12.
926 sayılı Kanunun 93 üncü maddesine aşağıdaki (g) bendi eklenmiştir.
g) Kademe ilerlemesi yapacak astsubaylardan görev esnasında yaralanmaları sebebiyle uzun süreli tedaviye tabi tutulanlardan o yıla ait sicil notu olmayanlarda, (a) bendindeki sicil notu şartı aranmaz. Bunların kademe ilerlemeleri sicil notu ortalamasına göre yapılır.
Madde - 13.
926 sayılı Kanunun 112 nci maddesinin dördüncü fıkrası yürürlükten kaldırılmış ve beşinci fıkrası aşağıdaki şekilde değiştirilmiştir.
Durumları yukarıdaki bentlere uyanlar ile Türk Silahlı Kuvvetlerinden her ne şekilde olursa olsun mecburi hizmet yükümlülüğünü tamamlamadan ayrılan veya ilişiği kesilen subay ve astsubaylar (Türk Silahlı Kuvvetlerinde görev yapamaz şekilde sağlık raporu alanlar hariç), her yıl Kuvvet Komutanlıkları ve Jandarma Genel Komutanlığınca belirlenen; askeri öğrenci, subay ve astsubay nasbedildikten sonra kendilerine yapılan öğrenim, eğitim ve yetiştirme masraflarını, yükümlülük sürelerinin eksik kalan kısmı ile orantılı olarak, ayrıldığı veya ilişiğinin kesildiği yıldaki masraf değerleri üzerinden tazminat olarak öderler.
Madde - 14.
926 sayılı Kanunun 202 nci maddesi aşağıdaki şekilde değiştirilmiştir.
Madde 202.- Türk Silahlı Kuvvetlerine mensup (Jandarma ve Sahil Güvenlik Komutanlığı dahil) subay, astsubay, uzman jandarma, uzman erbaş, erbaş ve erlerden;
Muharebe harekatında, iç güvenlik ve terörle mücadelede, tabii afetlerde ve diğer olağanüstü hal ve durumlarda liyakat, feragat, yüksek hizmet veya yaşamını ortaya koyarak büyük yararlılık gösterenler,
Eğitimde, atışta, sporda, idari ve lojistik faaliyetlerde bulundukları kıt'a, karargah ve kurumlarda yurt içi ve yurt dışında yapılan çeşitli müsabakalarda emsallerine nazaran üstün başarı sağlayanlar,
Yeni projeler ortaya koyarak mevcut usullerde olumlu yenilikler getirenler veya yeni buluşlar yapanlar,
Mesleğine ait eser yazanlar veya tercüme yapanlar,
Askeri okullardan yönetmelikte tespit edilecek derecelerle mezun olanlar,
Yönetmelikte belirtilen esaslar dahilinde ödül verilmek suretiyle taltif olunurlar.
Madde - 15.
926 sayılı Kanunun ek 19 uncu maddesi aşağıdaki şekilde değiştirilmiştir.
Ek Madde 19.- Bu Kanunun 36 ncı maddesindeki kıdem ve 38 inci maddesindeki üstün başarı kıdemlerinin toplamı 7 yılı geçemez.
Madde - 16.
926 sayılı Kanuna aşağıdaki ek geçici madde eklenmiştir.
EK GEÇİCİ MADDE 78.- Bu Kanun Hükmünde Kararnamenin yürürlüğe girdiği tarihten önce, haklarında kovuşturmaya yer olmadığına, muhakemenin men'ine, kamu davasının düşmesine veyahut ortadan kaldırılmasına, beraatine, kısa hapis cezasına veya verilen cezanın teciline, tedbire veya para cezasına çevrilmesine karar verilenlerden rütbe kıdemlilikleri onananların onay tarihleri, emsallerinin onay tarihine götürülür. Ancak onay düzeltilmesinden dolayı maaş farkı ödenmez.
Madde - 17.
Bu Kanun Hükmünde Kararname yayımı tarihinde yürürlüğe girer.
Madde - 18.
Bu Kanun Hükmünde Kararname hükümlerini Bakanlar Kurulu yürütür.
MADDE GEREKÇELERİ
Madde - 1:
Madde ile; yüzbaşı ve binbaşı rütbelerine ilave olarak, üsteğmen rütbesindeki başarılı personelin de erken terfisine imkan sağlanmakta ve bu şekilde subayların üst komuta kademelerine daha genç yaşta yükselebilmeleri amaçlanmaktadır.
Madde - 2:
Subay ve astsubaylardan açıkta, tutuklu, firar ve izin tecavüzü durumunda olup da, yargılamaları neticesinde haklarında kovuşturmaya yer olmadığına, muhakemenin men'ine, kamu davasının düşmesine yahut ortadan kaldırılmasına, beraate veya cezanın teciline karar verilenlerin, şartlarını haiz iseler hükmün kesinleşme tarihinden geçerli olarak rütbe kıdemlilikleri yapılmaktadır. Ancak, 926 sayılı Türk Silahlı Kuvvetleri Personel Kanununun 33 üncü maddesinde; 30 Ağustos tarihi dışında yapılan bu rütbe kıdemliliği onayının, emsalleri tarihine götürüleceğine dair bir hüküm bulunmadığından, onay tarihi, emsallerine götürülmemektedir. Oysa aynı durumdaki personelden terfiye hak kazananların terfileri, madde gereğince hükmün kesinleşme tarihinden geçerli olarak yapılmakta ve nasıpları emsalleri tarihine götürülmektedir.
926 sayılı Kanunun 33 üncü maddesinin ikinci fıkrasında yapılan değişikliklerde; yargılanmaları neticesinde rütbe kıdemliliğine hak kazanan personelin rütbe kıdemliliklerinin, hükmün kesinleşme tarihinden geçerli olarak yapılması ve rütbe kıdemliliği onay tarihinin emsallerinin tarihine götürülmesi, bu işlemden dolayı maaş farkı ödenmemesi hükme bağlanmaktadır. Ayrıca, Kanunun 36 ncı maddesi gereğince kısa hapis cezası, tecil edilen, tedbire veya para cezasına çevrilen cezalarda, gözaltı, tutukluluk, açıkta firar veya izin tecavüzünde geçen süreler kıdemden düşülmediğinden, bu durumdaki personel hakkında da hükmü kesinleşme tarihinden geçerli olarak rütbe terfi ve rütbe kıdemliliği yapılacağı hususuna açıklık getirilmektedir.
Diğer taraftan, 926 sayılı Kanunun 3 üncü maddesinin (g) bendinde terfi yılı; her yılın 30 Ağustos tarihinden başlayıp, ertesi yılın 30 Ağustos tarihine kadar geçen süre olarak belirtilmiştir. Sicil düzenlenebilmesi için gereken 3 aylık görev süresini, sicil süresi içerisinde, ancak sicillerin gönderilmesinden sonra tamamlayan terfi sırasındaki bazı personel, haklarında sicil tanzim edilmediğinden ve Kanunun 38 inci ve 85 inci maddelerindeki terfi şartlarından biri olan, belirli oranda sicil mecburiyetini tamamlamadıklarından, terfi edememekte ve mağdur olmaktadırlar.
Kanunun 33 üncü maddesine eklenen fıkra ile; belirtilen durumdaki personel hakkında 30 Ağustos tarihine kadar görev süresini tamamladığı tarihte sicil tanzim edilmesi ve bu suretle 30 Ağustos tarihinden sonra terfi edebilmesine imkan tanınmakta, ancak albayların terfi işlemlerinin Yüksek Askeri Şûra tarafından Ağustos ayının ilk haftasında sonuçlandırıldığı ve bu durumda olan albaylar için düzenlenecek sicil belgesi Yüksek Askeri Şûra toplantısına yetişemeyeceği dikkate alınarak, albaylar kapsam dışında bırakılmaktadır.
Madde - 3:
926 sayılı Kanunun 14 üncü maddesi ile 35 inci maddesinin (f) bendi gereğince, en az 4 yıl süreli fakülte ve yüksek okulları kendi hesabına bitirip muvazzaf subay olmak isteyen astsubaylardan; bitiriş tarihinden itibaren 30 gün içinde müracaat edenler, fakülte veya yüksekokulu bitirdikleri ayın sonundan geçerli olarak, fakülte ve yüksekokulları bitirdikleri tarih ile müracaat tarihleri arasında 30 günden fazla fark bulunanlar ise müracaat ettikleri ayın son gününden geçerli olarak, kendi sınıflarında veya öğrenimlerinin ilgilendirdiği ihtiyaç duyulan sınıflarda muvazzaf subaylığa nasbedilmektedir.
Aynı maddeler gereğince muvazzaf subay nasbedilen sivil ve yedek subay kaynaklı personel ise kararname onay tarihinden geçerli olarak muvazzaf subaylığa nasbedilmektedirler.
Mevcut uygulamadaki mahzurları gidermek, aynı tarihte sınava giren personelin aynı tarihte subay olmasını sağlamak bakımından, 926 sayılı Kanunun 35 inci maddesinin (f) bendi değiştirilerek, kendi hesabına en az 4 yıl süreli fakülte veya yüksekokul bitiren astsubayların, kararname onay tarihinden geçerli olarak teğmen rütbesi ile muvazzaf subaylığa nasbedilmeleri, kademe ilerlemesi ve üst rütbeye yükselmelerinde esas olacak nasıplarının kararname takvim yılının 30 Ağustos olması hükme bağlanmaktadır.
Madde - 4:
Madde ile; lisans üstü öğrenim yapmış olan subaylar; ihtiyaç duyulan ve insan gücü temin ve yetiştirme planlarında belirtilen dallarda ikinci bir lisans üstü öğrenim yapmaya teşvik edilmekte ve bilimsel kariyerleri geliştirilerek, geleceğin ihtiyacı olan muharebe sahası deneyimli ve bilimsel değerlendirme kriterlerine sahip personelin yetiştirilmesine imkan sağlamaktadır.
Terfileri Yüksek Askeri Şûra tarafından belirli sürelerde ve belirli miktarlarda yapılan generaller ve amiraller ise, getirilen bu düzenlemenin dışında tutularak, general ve amiral terfilerinin yıllara göre dağılımındaki uyum ve terfi için bekleyen devrelerin fırsat eşitliği muhafaza edilmektedir.
Daha önce üç yıl ile sınırlandırılmış olan lisans üstü öğrenim kıdemlerinin toplamı da ikinci bir lisans üstü öğrenime getirilen ilave bir yıl kıdem nedeniyle, dört yıla çıkarılmaktadır.
Madde - 5:
Madde ile, subayların kıdem ve kıdem sırası ile ilgili 926 sayılı Kanunda yer almasına ihtiyaç olmayan, ancak açıklanmasına ihtiyaç duyulan hususların Subay Sicil Yönetmeliğinde düzenlenmesine imkan getirilmektedir.
Madde - 6:
38 inci maddede yapılan değişiklikle; görev esnasında çeşitli nedenlerle yaralanan ve uzun süreli tedavi gören subaylarda, rütbe terfii ve kıdem almak bakımından aranan en az bir yıllık sicil alma şartı kaldırılmakta ve Kanunun 27 nci maddesinde belirtilen ve 38 inci maddesinin birinci fıkrasının (c) bendinde tekrarlanan teğmen ve yüzbaşı rütbeleri arasındaki toplam 8 yıllık kıt'a hizmeti şartından muaf tutulmaları sağlanmaktadır. Ayrıca, rütbe bekleme süresi içinde sicil notu almadıklarından ve emsalleri arasında yeterlik derecelerine göre kıdem alacak ve terfi edeceklerinden sicil notu ortalamalarının dikkate alınması sağlanmakta ve bu suretle mağdur olmaları önlenmektedir.
Kanunun 38 inci maddesinin ikinci fıkrasının (a) bendi gereğince, subayların üst rütbeye terfi edebilmeleri için, diğer terfi şartlarını sağlamalarının yanında üst rütbe kadrosunda da açık bulunması gerekmektedir. Ancak, 926 sayılı Kanunun 33 üncü maddesine bu Tasarı ile eklenen üçüncü fıkraya göre, terfi sırasında olup da 3 aylık görev süresini tamamlamadığından sicillerin normal gönderilme zamanında haklarında sicil tanzim edilemeyenlerden, şartlar oluştuğunda sicil tanzim edilenlerin terfi işlemleri, 30 Ağustos tarihinden sonra yapılacağından ve üst kadroları da 30 Ağustos tarihinde yapılan terfilerle doldurulmuş olacağından, bu personelin terfi imkanları kalmayacaktır. (a) bendinde yapılan değişiklikle, bu personelin de 30 Ağustosta terfi eden emsallerinin şartlarını haiz olmak kaydıyla, kadro açığı şartı aranmadan terfilerine imkan sağlanmaktadır.
38 inci maddenin ikinci fıkrasının (c) bendinde yapılan değişiklik ile de, 926 sayılı Türk Silahlı Kuvvetleri Personel Kanununun 31 inci maddesinde yer alan ve üsteğmen rütbesindeki subaylara da sağlanan üstün başarı kıdemi hakkı, 38 inci madde hükmüne de yansıtılmaktadır. Ayrıca, subayların moral ve motivasyonunu artırmak, meslek hayatlarına dinamizm getirmek ve üstün başarı kıdemi için aranan nitelikleri haiz daha çok sayıda personelin bu haktan yararlanmasını sağlamak maksadıyla, bir üst rütbeye terfi edecek muharip ve yardımcı sınıf subayların oranı artırılmaktadır.
Madde - 7:
Subayların kademe ilerlemesi yapabilmesi için, her yıl sicil notu alması ve bu notun, sicil tam notunun % 60 ve daha yukarısı olması gerekmektedir. Uzun süreli tedavisi nedeniyle bekleme süresi içinde sicil alamayacak subayların kademe ilerlemesinde, sicil notu ortalamasının esas alınacağı belirtilerek, olabilecek mağduriyetlerin önlenmesi amaçlanmaktadır.
Madde - 8:
926 sayılı Kanunun 68 inci maddesi gereğince, erbaş ve er kaynağından astsubay nasbedilenlerin askerlik hizmetinde geçen süreleri, kıdemlerinden sayılarak nasıpları düzeltilmektedir. Madde ile, işlemlerde istikrar ve paralellik sağlamak ve tereddütleri kaldırmak bakımından, erbaş ve er kaynağından astsubay nasbedilenlerin üst rütbeye yükselmelerinde ve kademe ilerlemelerinde esas olacak nasıplarının subay ve astsubaylarda olduğu üzere nasıplarının götürüldüğü takvim yılının 30 Ağustosunun esas alınması öngörülmektedir.
Madde - 9:
Madde ile, kıdemli üstçavuş ve başçavuş rütbelerine ilave olarak, başarılı astsubaylara, üstçavuş rütbesinde de terfi etme imkanı sağlanmakta ve genç rütbelerde temin edilecek performans artışı ile hizmetteki verim ve motivasyonunun yükseltilmesi amaçlanmaktadır.
Madde - 10:
Madde ile, 926 sayılı Kanunun 84 üncü maddesinde yer alan astsubayların kıdem ve kıdem sırası ile ilgili hükümlerin, subaylar için 37 nci maddede belirtilen hükümlere paralel hale getirilmesi amaçlanmakta ve bu konuda Kanunda yer almasına ihtiyaç olmayan hususların yönetmelikte düzenlenmesine imkan sağlanmaktadır.
Madde - 11:
Kanunun 85 inci maddesinin birinci fıkrasının (b) bendi, maddenin ikinci fıkrasına eklenmesi öngörülen (c) bendi çerçevesinde, anlam bütünlüğünü sağlamak maksadıyla yeniden düzenlenmektedir.
Maddenin ikinci fıkrasının (a) bendi ile, astsubayların terfiine ilişkin olarak kadroya göre terfinin ne şekilde yapılacağı hususu düzenlenmektedir. Buna göre, terfi sırasında bulunan astsubayların yeterliklerine göre sıralamaya tabi tutulması ve bunlardan en üstün yeterliğe sahip olanlardan başlamak üzere bir üst rütbedeki kadro açığı kadarının terfi ettirilmesi esası getirilmektedir. İstenilen yeterliğe sahip olan, ancak üst rütbede kadro açığı bulunmaması sebebiyle terfi edemeyenlerin ise, bulundukları rütbede ne kadar süre daha değerlendirmeye tabi tutulacakları her rütbeye göre ayrı ayrı belirlenerek, terfi edemeyenlerin derece ve kademe ilerlemesi yapabilmeleri öngörülmektedir. Ayrıca Kanunun 83, 100 ve 106 ncı maddelerine göre, 30 Ağustos tarihinden sonra terfi etme durumuna girenlerin, yeterlik durumları esas alınarak, terfi etmiş olan emsallerinin şartlarını haiz olmak kaydıyla, kadro açığı şartı aranmaksızın, terfi ettirilmelerine imkan sağlanmaktadır.
Maddenin ikinci fıkrasının (b) bendi ile, 926 sayılı Türk Silahlı Kuvvetleri Personel Kanununun 79 uncu maddesinde yapılan ve üstçavuş rütbesindeki astsubaylara da tanınan üstün başarı kıdemi hakkı, 85 inci madde hükmüne de yansıtılmaktadır.
Ayrıca, astsubayların moral ve motivasyonunu artırmak, meslek hayatlarına dinamizm getirmek ve üstün başarı kıdemi için aranan nitelikleri haiz daha çok sayıda personelin bu haktan yararlanmasını sağlamak maksadıyla, bir üst rütbeye terfi ettirilecek muharip ve yardımcı sınıf astsubayların oranı artırılmaktadır.
Maddenin ikinci fıkrasına eklenen (c) bendi ile de, yükselme sırasına girmiş bulunan astsubaylardan görev esnasında yaralanmaları nedeniyle uzun süreli tedaviye tabi tutulanların rütbe terfii ve rütbe kıdemliliği işlemlerinin; sicil notu ortalamasına göre, birinci fıkranın (b) ve (c) bendindeki şartlar aranmaksızın yapılacağı hususu açıklığa kavuşturulmaktadır.
Madde - 12:
Madde ile; Tasarının 11 inci maddesinde subaylar bakımından yapılan düzenlemeye paralel olarak, görev esnasında yaralanmaları nedeniyle uzun süreli tedaviye tabi tutulan astsubaylardan kademe ilerlemesi yapma durumunda bulunanların, kademe ilerlemesi işlemlerinin (a) bendindeki şartlar aranmaksızın, sicil notu ortalamasına göre yapılabilmesi sağlanarak, olabilecek mağduriyetlerin önlenmesi amaçlanmaktadır.
Madde - 13:
Madde ile; subay ve astsubayların yükümlülüğüne ilişkin olarak, sağlık nedeni hariç olmak üzere, mecburi hizmetini tamamlamadan Türk Silahlı Kuvvetlerinden ayrılan ya da ilişiği kesilen subay ve astsubaylardan mecburi hizmet süresinin eksik kısmı ile orantılı olarak, öğrenim masraflarının yanı sıra, kendilerine yapılan eğitim ve yetiştirme masraflarının da ilişiğin kesildiği yıldaki değerler üzerinden tazminat olarak alınabilmesine imkan sağlanmakta ve bu düzenleme paralelinde ihtiyaç kalmadığı değerlendirilen Kanunun 112 nci maddesinin dördüncü fıkrası yürürlükten kaldırılmaktadır.
Madde - 14:
926 sayılı Kanunun yürürlüğe girmesinden sonra geçen zaman içerisinde Türk Silahlı Kuvvetleri bünyesinde yapılan reorganizasyonlar nedeniyle ödül esasları da değişikliğe uğramış ve yeni ihtiyaçlar ortaya çıkmıştır. Özellikle iç güvenlik ve terörle mücadele hizmetlerinde üstün hizmet, liyakat ve feragat gösteren personel ile yeni projeler ortaya koyarak olumlu yenilikler gerçekleştirenler veya buluş yapanların da ödüllendirilmesi gerektiği değerlendirilmiştir.
Bu amaçla yeniden düzenlenen madde ile uçuculuk, denizaltıcılık, dalgıç ve kurbağa adam, haritacılık hizmetleri ile Kuvvet Komutanlıkları, Jandarma Genel Komutanlığı ve Sahil Güvenlik Komutanlığınca açılan yabancı dil kurslarında öğretmenlik yapanlar için ödül verilmesi kaldırılmış ve muharebe harekatında, iç güvenlik ve terörle mücadelede üstün hizmet, liyakat ve feragati görülenlere ve yeni projeler ortaya koyarak mevcut usullerde olumlu yenilikler yapanlar ve yeni buluşlar gerçekleştirenlerle, çeşitli müsabakalarda başarılı olanlara ödül verilebilmesine imkan tanınmıştır.
Madde - 15:
Madde ile, 926 sayılı Kanunun 36 ve 38 inci maddeleri kapsamında beş yıl ile sınırlandırılmış olan kıdemlerin toplamı, bu maddelerde yapılan düzenleme sonucu, lisans üstü öğrenime getirilen ilave bir yıl kıdem ve üsteğmen rütbesi için öngörülen üstün başarı kıdemi nedeniyle iki yıl artırılarak, yedi yıl olarak tespit edilmektedir.
Madde - 16:
Madde ile 926 sayılı Kanunun 33 üncü maddesinde Tasarı ile yapılan değişikliğe paralel olarak, bu Kanun Hükmünde Kararnamenin yayımı tarihinden önce açığa çıkarılmaları, tutuklanmaları, firar veya izin tecavüzünde bulunmaları sebebiyle rütbe kıdemliliği yapamayanlardan, yargılanmaları neticesinde rütbe kıdemliliği onananların, onay tarihlerinin emsallerinin tarihine götürülmesi suretiyle mağduriyetlerinin giderilmesi, ancak bu işlem nedeni ile geçmişe yönelik olarak maaş farkı ödenmemesi öngörülmektedir.
Madde - 17:
Yürürlük maddesidir.
Madde - 18:
Yürütme maddesidir.
Milli Savunma Komisyonu Raporu
T.B.M.M.
Milli Savunma Komisyonu
Esas No	1/278
Karar No	3
08.01.2003
TÜRKİYE BÜYÜK MİLLET MECLİSİ BAŞKANLIĞINA
29.06.2000 tarihli ve 4588 sayılı Kanunun verdiği yetkiye dayanılarak, Bakanlar Kurulunca 21.07.2000 tarihinde kararlaştırılan (Karar Sayısı : KHK 607) Türk Silahlı Kuvvetleri Personel Kanununda Değişiklik Yapılmasına Dair Kanun Hükmünde Kararname 04.08.2000 tarihli Resmi Gazetede yayımlanarak Anayasanın 91 inci maddesi uyarınca aynı tarihte Başbakanlıkça Türkiye Büyük Millet Meclisi Başkanlığına gönderilmiş ve yürürlüğe girmiştir.
Türkiye Büyük Millet Meclisinin 21 inci Yasama Döneminde görüşülüp sonuçlandırılamayan ve hükümsüz sayılmadıkları için bu Döneme intikal etmiş bulunan 1/278 esas numaralı Türk Silahlı Kuvvetleri Personel Kanununda Değişiklik Yapılmasına Dair Kanun Hükmünde Kararname Başkanlıkça 4.12.2002 tarihinde esas komisyon olarak Komisyonumuza havale edilmiş ve Komisyonumuzun 8.1.2003 tarihinde yaptığı 2 nci birleşiminde, Hükümeti temsilen Milli Savunma Bakanı Sayın Vecdi Gönül'ün başkanlığında Milli Savunma ve Maliye Bakanlıkları, Genelkurmay Başkanlığı ve T.C. Emekli Sandığı Genel Müdürlüğü temsilcilerinin de katılımıyla Komisyonumuzda incelenip görüşülmüştür.
Kanun Hükmünde Kararname ve gerekçesi incelendiğinde;
Terörle mücadele esnasında yaralanan personelin tedavi süresinin uzaması nedeniyle rütbe bekleme süresini hastanede yatarak veya hava değişiminde geçiren personelin, sicil süresi içinde, üst rütbeye terfi için gerekli sayıda sicil alamadığı,
Yürürlükteki hükümlere göre, Türk Silahlı Kuvvetlerinde yılda muharip subayların % 3'ünün, yardımcı sınıfların ise % 1'inin terfi edebildiği ve bu imkanın üst rütbelere tanınması nedeniyle genç rütbedeki personeli motive edemediği,
Türk Silahlı Kuvvetlerinden 926 sayılı Kanunun 112 nci maddesinde belirtilen nedenlerle mecburi hizmetini tamamlamadan ayrılan personelden, mevcut düzenleme uyarınca sadece yükümlülük sürelerinin eksik kısmı ile orantılı olarak kendilerine yapılan öğrenim masraflarının geri alınabildiği, teknik branşlarda öğrenim sonrası yetiştirme ve eğitim masraflarının geri alınamamasının Devleti çok büyük mali kayıplara uğrattığı,
Bu ihtiyaçların karşılanması amacıyla hazırlanan Kanun Hükmünde Kararname ile bu hususlarda gerekli düzenlemelerin yapıldığı,
Görülmektedir.
Kanun Hükmünde Kararnamenin tümü üzerinde Komisyonumuzda yapılan görüşmelerde;
607 sayılı Kanun Hükmünde Kararname ile genel gerekçede belirtilen sakıncaların giderilerek tedavi süresi, terfi, başarı terfisi, yüksek lisans terfisi gibi konularda düzenlemelerde bulunulduğu,
Gelişen şartlara uyum sağlamak amacıyla Türk Silahlı Kuvvetlerinde 4752 sayılı Astsubay Meslek Yüksekokulu Kanunu ile getirilen düzenlemelerin de bu Kanun Hükmünde Kararnameye dercedilmesi gerektiği ve bu amaçla 4 adet önerge hazırlandığı,
Kanun Hükmünde Kararnamenin 2 ve 16 ncı maddelerinde geçen ve çeşitli suçlamalar nedeniyle terfi edemeyen ve rütbe kıdemliliği onanmayanlardan; ... haklarında kovuşturmaya yer olmadığına, muhakemenin men'ine, kamu davasının düşmesine yahut ortadan kaldırılmasına, beraatine... karar verilenler hakkında emsalleri gibi rütbe terfileri verilmesi ve rütbe kıdemlilikleri emsallerin tarihine götürülenlere maaş farkı ödenmemesinin yanlış olduğu ve hak kaybı doğurduğu,
Şeklinde bir eleştiriye Hükümet adına verilen cevapta;
Bu düzenlemenin hak kaybı doğurmadığı, söz konusu fıkrayla atıf yapılan maddenin birinci fıkrasının Türk Silahlı Kuvvetlerindeki terfilerin her yıl 30 Ağustos tarihi itibarıyla yapılacağı amir hükmünü içerdiği, açığa alınmış bir subayın 30 Ağustos tarihinde terfi edememesi ve müteakiben Ekim ayında terfi etmesi ile Eylül ayı maaşının bir üst rütbeden ödenmesinin mümkün olmayacağı,
Söz konusu kişinin Yüksek İdare Mahkemesine başvurarak haksız tutuklamaya karşı tazminat talebinde, haksız açığa alınmaya karşı tazmin talebinde bulunmaya hakkı olduğu,
1967 yılından beri Türk Silahlı Kuvvetlerinde uygulamanın bu şekilde olduğu, kaldı ki bu durumun tüm Türk İdari hukukunda da bu şekilde tanımlandığı ve bir bütün olarak değiştirilmesi gerektiği,
Dile getirilmiştir.
Türk Silahlı Kuvvetlerinden ayrılma konularındaki tartışmalara cevaben Hükümet adına yapılan tamamlayıcı açıklamalarda;
Görevden ayrılma konusunun iki türlü düşünülmesi gerektiği, bunlardan birinin kamu hizmetinden ayrılma, diğerinin ise mülki idare hizmetleri, emniyet hizmetleri gibi bir kariyer görevinden ayrılma olduğu, resmi elbiseyle yapılamayacak işler nedeniyle meslekten ihraç edilen bir emniyet görevlisinin başka bir kamu dairesinde memurluk yapabileceği,
Türk Silahlı Kuvvetlerinden de iki ayrı tür ihracın bulunduğu, burada da belli cezaların kamu hizmetlerinden alınmayı, belli cezaların da meslekten ayrılmaya ait olduğu ve bunların kanunlarla düzenlendiği,
Disiplin cezalarının disiplin mahkemelerinde ele alındığı, sicilen emekli edilmenin de rütbelere göre iki türlü yolu bulunduğu, belli durumlarda Yüksek İdare Mahkemesine başvurulup sıralı sicil amirlerine tazminat davası açılabildiği, ancak Yüksek Askeri Şura Kararları aleyhine mahkemeye gidilemediği ve 25 inci madde uyarınca itiraz hakkının bulunmadığı,
Dile getirilmiştir.
Kanun Hükmünde Kararnamenin tümü üzerindeki görüşmeleri takiben Kanun Hükmünde Kararname ve gerekçesi Komisyonumuzca da benimsenerek maddelerinin görüşülmesine geçilmiştir.
Kanun Hükmünde Kararnamenin 1, 2, 3, 4, 5, 6 ve 7 nci maddeleri aynen kabul edilmiştir.
Kanun Hükmünde Kararnamenin 8 inci maddesi, verilen önerge doğrultusunda; astsubayların temini ve yetiştirilmesi ile ilgili esaslar ve astsubay olacaklarda aranacak şartlar konularında bu Kanun Hükmünde Kararname ile 4752 sayılı Astsubay Meslek Yüksekokulları Kanunu arasında paralellik sağlanması amacıyla ve 926 sayılı Türk Silahlı Kuvvetleri Personel Kanununun 68 inci maddesi yeniden düzenlenmek suretiyle kabul edilmiştir.
Kanun Hükmünde Kararnamenin 9 uncu maddesi, verilen önerge doğrultusunda yine bu Kanun Hükmünde Kararname ile 4752 sayılı Kanun arasında paralellik sağlanarak, kendi nam ve hesabına fakülte, yüksekokul veya meslek yüksekokullarını bitiren ve müteakiben bu öğrenimlerine göre astsubay nasbedilenlerin, astsubay meslek yüksekokullarından yıl olarak fazla okudukları sürelerin astsubay rütbe bekleme sürelerinden sayılması ve rütbe bekleme süresinden düşülmesinin esas alınması, bu sürelerin tamamının bu rütbenin bekleme süresinden düşürülmesine mani olunması ve personelin hangi rütbede ne kadar eksik bekletileceğinin yönetmelikte belirtilmesini teminen ve 926 sayılı Türk Silahlı Kuvvetleri Personel Kanununun 79 uncu maddesi yeniden düzenlenmek suretiyle kabul edilmiştir.
Kanun Hükmünde Kararnamenin 10 uncu maddesi, verilen önerge doğrultusunda yine Kanun Hükmünde Kararname ve 4752 sayılı Kanun arasında paralelliğin sağlanması, aynı rütbe ve aynı nasıplı olup, değişik kaynaklardan yetişerek yeterlik derecesi kıyaslanamayan astsubaylar arasındaki kıdem sırasının, subaylar arasındaki kıdem sırasına benzer şekilde düzenlenmesini teminen ve 926 sayılı Türk Silahlı Kuvvetleri Personel Kanununun 84 üncü maddesinin birinci fıkrasının (c) bendi değiştirilerek kabul edilmiştir.
Kanun Hükmünde Kararnamenin 11 ve 12 nci maddeleri aynen kabul edilmiştir.
Kanun Hükmünde Kararnamenin 13 üncü maddesi verilen önerge doğrultusunda, Türk Silahlı Kuvvetlerinde görev yapamaz şeklinde sağlık raporu alanlar hariç olmak üzere her ne şekilde olursa olsun mecburi hizmet yükümlülüğünü tamamlamadan ayrılan veya ilişiği kesilen subay ve astsubaylara ödeyecekleri tazminatların geri alma usul ve esaslarının yönetmelikle belirlenmesini teminen ve 926 sayılı Türk Silahlı Kuvvetleri Personel Kanununun 112 nci maddesinin beşinci fıkrasının sonuna bir cümle eklenmek suretiyle kabul edilmiştir.
Kanun Hükmünde Kararnamenin 14, 15 ve 16 ncı maddeleri ile yürürlük ve yürütmeye ilişkin 17 ve 18 inci maddeleri Komisyonumuzca aynen kabul edilmiştir.
Alınan redaksiyon yetkisi doğrultusunda Kanun Hükmünde Kararnamenin başlığı Türk Silahlı Kuvvetleri Personel Kanununda Değişiklik Yapılmasına Dair Kanun Hükmünde Kararnamenin Değiştirilerek Kabulü Hakkında Kanun Tasarısı olarak yeniden düzenlenmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
27.07.1967 tarihli ve 926 sayılı Türk Silahlı Kuvvetleri Personel Kanununun 31 inci maddesinin birinci fıkrasının (c) bendi aşağıdaki şekilde değiştirilmiştir.
c. Üstün başarı kıdemi alan üsteğmen, yüzbaşı ve binbaşıların normal bekleme süreleri bir yıl eksiktir.
Madde 0002:
926 sayılı Kanunun 33 üncü maddesinin ikinci fıkrası aşağıdaki şekilde değiştirilmiş ve maddeye aşağıdaki fıkra eklenmiştir.
Kıdem alanlar, kazai veya idari kararlarla nasıpları lehe düzeltilenler ile açığa alınmaları, tutuklanmaları, kısa süreli kaçma ve izin süresini geçirme hariç firar veya izin tecavüzünde bulunmaları nedeniyle terfi edemeyen ve rütbe kıdemliliği onanmayanlardan, haklarında kovuşturmaya yer olmadığına, muhakemenin men ine, kamu davasının düşmesine yahut ortadan kaldırılmasına, beraatine, kısa hapis cezasına veya verilen cezanın teciline, tedbire veya para cezasına çevrilmesine karar verilenler hakkında, emsalleri terfi etmiş veya rütbe kıdemliliği onanmış olmak şartıyla, yukarıdaki fıkra hükmü uygulanmaz. Ancak, bu durumda olanların rütbe terfi ve rütbe kıdemlilikleri, hükmün kesinleşme tarihinden geçerli olarak yapılıp emsalleri tarihine götürülür. Bu şekilde yapılan terfi ve rütbe kıdemliliklerinde maaş farkı ödenmez.
Terfi sırasında olup da belirli oranda sicil mecburiyetini, sicil belgelerinin düzenlenmesinden sonra, 30 Ağustos tarihine kadar tamamlayacak olanlar (albaylar hariç) hakkında birinci fıkra hükmü uygulanmaz.
Madde 0003:
926 sayılı Kanunun 35 inci maddesinin (f) bendi aşağıdaki şekilde değiştirilmiştir.
f. Fakülte veya yüksekokulları kendi hesabına bitirip de kendi sınıflarında veya öğrenimlerinin ilgilendirdiği ihtiyaç duyulan sınıflarda muvazzaf subaylığa geçmek için müracaat eden ve 14 üncü madde çerçevesinde müracaatları kabul edilen astsubaylar, subaylığa nasıp kararnamesinin onayı tarihinden geçerli olarak teğmenliğe nasbedilirler. Bu personelin subaylık nasıpları hangi tarihte olursa olsun, kademe ilerlemesi veya üst rütbeye yükselmelerine esas olacak nasıplarında kararname takvim yılının 30 Ağustos tarihi esas alınır.
Madde 0004:
926 sayılı Kanunun 37 nci maddesine aşağıdaki fıkra eklenmiştir.
Yukarıda belirtilen ilkelere göre kıdem ve kıdem sırasının belirlenmesine ilişkin diğer usul ve esaslar, Subay Sicil Yönetmeliğinde gösterilir.
Madde 0005:
926 sayılı Kanunun 38 inci maddesinin birinci fıkrasının (b) bendi ile ikinci fıkrasının (a) bendi aşağıdaki şekilde değiştirilmiş ve bu fıkraya aşağıdaki (d) bendi eklenmiştir.
b. Rütbeye mahsus normal bekleme süresinin binbaşılarda üç, albaylarda iki yıllık, diğer rütbelerde üçte ikisi oranında, kıdem alanlar için fiili bekleme süresinin (albaylar hariç) binbaşılarda iki yıllık, diğer rütbelerde üçte ikisi oranında yıllık sicili bulunmak,
a. Yükselme sırasına girmiş bulunan teğmen-yarbayların sicil notu ortalamaları tespit edilir ve sınıfları içerisinde (kurmay subaylar kendi sınıflarında), branşlara ayrılan sınıflarda ise branşları içerisinde yeterlik derecesine göre sıralanırlar. Bilahare bu sıralama esas alınmak suretiyle; teğmen-binbaşılar için sicil notu ortalaması sicil tam notunun yüzde altmış ve daha yukarısı, yarbaylar için yüzde yetmiş ve daha yukarısı olanlardan bir üst rütbedeki kadro açığı kadarı en üstün yeterlik derecesinden başlanmak üzere bir üst rütbeye terfi ettirilir. Diğer terfi şartlarını haiz olduğu halde üst rütbede kadro açığı bulunmadığı için terfi edemeyenler derece ilerlemesi yaparlar. Bu Kanunun 36, 58 ve 65 inci maddelerine göre 30 Ağustos tarihinden sonra terfi etme durumunda olanların, terfi eden emsallerinin şartlarını haiz olmak kaydıyla, kadro açığı şartı aranmadan bir üst rütbeye terfi işlemleri derhal yapılır.
d. Yükselme sırasına girmiş bulunan subaylardan görev esnasında yaralanmaları nedeniyle uzun süreli tedaviye tabi tutulanların rütbe terfii ve rütbe kıdemliliği işlemleri; sicil notu ortalamasına göre, birinci fıkranın (b), (c) ve (d) bentlerindeki şartlar aranmadan yapılır.
Madde 0006:
926 sayılı Kanunun 45 inci maddesinin birinci fıkrasına aşağıdaki (h) bendi eklenmiştir.
h. Kademe ilerlemesi yapacak subaylardan görev esnasında yaralanmaları sebebiyle uzun süreli tedaviye tabi tutulanlardan o yıla ait sicil notu olmayanlarda (a) bendindeki sicil notu şartı aranmaz. Bunların kademe ilerlemeleri sicil notu ortalamasına göre yapılır.
Madde 0007:
926 sayılı Kanunun 84 üncü maddesi aşağıdaki şekilde değiştirilmiştir.
MADDE 84- Kıdem ve kıdem sırası aşağıdaki esaslara göre düzenlenir:
Rütbelerde kıdemler, bakanlık onayı metninde yazılı tarihten başlar.
Aynı günde astsubaylığa nasbedilenler arasında kıdem sırası, okullarda kazanılan not ortalamalarına göre tespit edilir ve bunlar kendi aralarında sıralanırlar.
Aynı rütbe ve nasıplılar arasında kıdem sırası, her yıl tespit edilen yeterlik derecesine göre saptanır. Aynı rütbe ve nasıplı olup, değişik kaynaklardan yetiştiğinden yeterlik derecesi kıyaslanamayan astsubaylar arasındaki kıdem sırası aşağıda belirtilmiştir:
Astsubay meslek yüksekokulu mezunları.
Uzman jandarmalıktan astsubay olanlar.
Uzman erbaşlıktan astsubay olanlar.
Kıt a erbaş ve erlerinden astsubay olanlar.
Sözleşmeli astsubaylıktan muvazzaf astsubay olanlar.
Sivil kaynaktan muvazzaf astsubay olanlar.
Sözleşmeli astsubaylar.
Çeşitli sınıflara mensup, aynı rütbe ve nasıplı astsubaylar arasındaki kıdem sırası aşağıdaki önceliğe göre;
Yeterlik dereceleri,
Astsubaylık hizmet süreleri,
Bir önceki rütbeye yükselme tarihleri,
Bir önceki rütbenin son yılında tespit edilen yeterlik dereceleri,
Bu durumda da eşitlik varsa, eşitlik bozuluncaya kadar sıra ile bir önceki rütbenin son yılında tespit edilen yeterlik dereceleri,
dikkate alınarak belirlenir.
Her ne sebeple olursa olsun sınıfı değiştirilenler, yeni sınıflarındaki yeterlik dereceleri tespit olununcaya kadar, yeni sınıfının aynı nasıplılarının sonunda sıralanırlar.
Kuvvetleri ayrı olan aynı rütbe ve aynı nasıplı astsubayların kıdem sırası;
Aynı yıl terfi edenlerden kıdem almadan yükselenler,
Her ikisi de kıdem alarak yükselmiş ise bir önceki rütbeye yükselme tarihi önce olanlar,
Bütün şartlar aynı ise mensup olduğu kuvvete göre sıra ile kara, deniz, hava, jandarma, sahil güvenlik,
diğerlerine nazaran kıdemlidir.
Yukarıda belirtilen ilkelere göre kıdem ve kıdem sırasının belirlenmesine ilişkin diğer usul ve esaslar Astsubay Sicil Yönetmeliğinde gösterilir.
Madde 0008:
926 sayılı Kanunun 85 inci maddesinin birinci fıkrasının (b) bendi ile ikinci fıkrasının (a) bendi aşağıdaki şekilde değiştirilmiş ve bu fıkraya aşağıdaki (c) bendi eklenmiştir.
b. Rütbeye mahsus bekleme süresinin üçte ikisi oranında; kıdem alanlardan astsubay çavuş, astsubay kıdemli çavuş, astsubay üstçavuş ve astsubay kıdemli üstçavuş rütbelerinde en az bir yıllık, diğer rütbelerde fiili bekleme süresinin üçte ikisi oranında yıllık sicili bulunmak,
a. Yükselme sırasına girmiş bulunan astsubayların, sicil notu ortalamaları tespit edilir ve bunlar sınıfları içerisinde yeterlik derecesine göre sıralanır. Bilahare bu sıralama esas alınmak üzere sicil notu ortalaması sicil tam notunun yüzde altmış ve daha yukarısı olanlardan bir üst rütbedeki kadro açığı kadarı en üstün yeterlik derecesinden başlanmak üzere bir üst rütbeye terfi ettirilir. Diğer terfi şartlarını haiz olduğu halde üst rütbede kadro açığı bulunmadığı için terfi edemeyenler derece ilerlemesi yaparlar. 83, 100 ve 106 ncı maddelere göre 30 Ağustos tarihinden sonra terfi etme durumunda olanların, terfi eden emsallerinin şartlarını haiz olmak kaydıyla, kadro açığı şartı aranmadan bir üst rütbeye terfi işlemleri derhal yapılır.
c. Yükselme sırasına girmiş bulunan astsubaylardan görev esnasında yaralanmaları nedeniyle uzun süreli tedaviye tabi tutulanların rütbe terfii ve rütbe kıdemliliği işlemleri; sicil notu ortalamasına göre, birinci fıkranın (b) ve (c) bentlerindeki şartlar aranmadan yapılır.
Madde 0009:
926 sayılı Kanunun 93 üncü maddesine aşağıdaki (g) bendi eklenmiştir.
g. Kademe ilerlemesi yapacak astsubaylardan görev esnasında yaralanmaları sebebiyle uzun süreli tedaviye tabi tutulanlardan o yıla ait sicil notu olmayanlarda, (a) bendindeki sicil notu şartı aranmaz. Bunların kademe ilerlemeleri sicil notu ortalamasına göre yapılır.
Madde 0010:
926 sayılı Kanunun 112 nci maddesinin dördüncü fıkrası yürürlükten kaldırılmıştır.
Madde 0011:
926 sayılı Kanunun 126 ncı maddesinin birinci fıkrasının (d) bendi aşağıdaki şekilde değiştirilmiştir.
d. Türk Silahlı Kuvvetlerinde gerekli uzmanlık dallarında ve ihtiyaç duyulan branşlarda yurt içinde öğrenim için general ve amirallere Genelkurmay Başkanlığınca; bu Kanun kapsamına giren diğer personelden; Genelkurmay Başkanlığına bağlı olanlara Genelkurmay Başkanlığınca, Milli Savunma Bakanlığına bağlı olanlara Milli Savunma Bakanlığınca, kuvvet komutanlıkları, Jandarma Genel Komutanlığı veya Sahil Güvenlik Komutanlığına bağlı olanlara ise kuvvet komutanlıkları, Jandarma Genel Komutanlığı veya Sahil Güvenlik Komutanlığınca, özlük hakları saklı kalmak şartıyla, öğrenim süresi kadar veya eğitim öğretim programının özelliğine göre ve programın safhaları dikkate alınarak ihtiyaç duyulan sürelerde bölümler halinde izin verilebilir.
Madde 0012:
926 sayılı Kanunun 202 nci maddesi aşağıdaki şekilde değiştirilmiştir.
MADDE 202- Türk Silahlı Kuvvetlerine mensup (Jandarma ve Sahil Güvenlik Komutanlığı dahil) subay, astsubay, uzman jandarma, uzman erbaş, erbaş ve erlerden;
Muharebe harekatında, iç güvenlik ve terörle mücadelede, tabii afetlerde ve diğer olağanüstü hal ve durumlarda liyakat, feragat, yüksek hizmet veya yaşamını ortaya koyarak büyük yararlılık gösterenler,
Eğitimde, atışta, sporda, idari ve lojistik faaliyetlerde bulundukları kıt a, karargah ve kurumlarda yurt içi ve yurt dışında yapılan çeşitli müsabakalarda emsallerine nazaran üstün başarı sağlayanlar,
Yeni projeler ortaya koyarak mevcut usullerde olumlu yenilikler getirenler veya yeni buluşlar yapanlar,
Mesleğine ait eser yazanlar veya tercüme yapanlar,
Askeri okullardan yönetmelikte tespit edilecek derecelerle mezun olanlar,
yönetmelikte belirtilen esaslar dahilinde ödül verilmek suretiyle taltif olunurlar.
Madde 0013:
926 sayılı Kanunun ek 19 uncu maddesi aşağıdaki şekilde değiştirilmiştir.
EK MADDE 19- Bu Kanunun 36 ncı maddesindeki kıdem ve 38 inci maddesindeki üstün başarı kıdemlerinin toplamı yedi yılı geçemez.
Madde 0014:
926 sayılı Kanunun ek geçici 78 inci maddesi yürürlükten kaldırılmıştır.
Madde 0015:
Bu Kanun yayımı tarihinde yürürlüğe girer.
Madde 0016:
Bu Kanun hükümlerini Bakanlar Kurulu yürütür.
Yükleyen: yasinuzunoglu
