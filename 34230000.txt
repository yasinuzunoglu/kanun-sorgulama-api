3423 sayılı Milli Eğitim Bakanlığına Bağlı Mesleki ve Teknik Öğretim Okulları Döner Sermayesi Hakkında Kanun
Yayımlandığı Resmî Gazete Tarihi: 14.06.1938
Yayımlandığı Resmî Gazete Sayısı: 3933
Kabul Tarihi	03.06.1938
Madde 0001:
18 Haziran 1927 tarih ve 1087 sayılı kanunun birinci maddesi mucibince Aydın sanayi idadisiyle sanayi mektepleri atelyeleri için, 21 Mart 1931 tarih ve 1774 sayılı kanun mucibince Milli Eğitim Bakanlığı emrinde bulunan meslek mektepleri atelye ve satış evleri için, 16 Mart 1936 tarih ve 2920 sayılı kanun mucibince Milli Eğitim Bakanlığı emrinde bulunan kız mesleki ve teknik öğretim okulları için tahsis edilen ve 22 Temmuz 1931 tarih ve 1867 sayılı kanunun dördüncü maddesi mucibince vilayet hususi idarelerinden san at mektepleri için verilen döner sermayeler birleştirilmiştir.
(05.06.1986 tarih ve 3308 sayılı Kanunun 43 üncü maddesiyle eklenmiştir.) (03.02.2006 tarih ve 26069 sayılı Resmi Gazete de yayımlanan 5450 sayılı Kanunun 7 nci maddesiyle değişen şekli.) Okulların döner sermayelerinin toplamı yüzmilyon Yeni Türk Lirasına (YTL) çıkarılmıştır. Bu miktar, Bakanlar Kurulunca on katına kadar artırılabilir. Sermaye artırımları; döner sermaye işletmelerinin yıl sonu bilançosunda görülen karlarının üçte birinin doğrudan sermayeye eklenmesi suretiyle karşılanır. Döner sermaye işletme faaliyetlerinden elde edilecek karın en çok üçte biri, bu karın gerçekleşmesini sağlayan personele katkıları oranında üretimi teşvik primi olarak dağıtılır. Ancak, her personele verilecek primin yıllık tutarı en yüksek asgari ücretin yıllık tutarından fazla olamaz. Bakanlıkça uygun bulunan alanlarda, çalışma saati göz önünde bulundurulmaksızın parça başı ücret ödenmek suretiyle mal ve hizmet üretimi yaptırılabilir. Her personelin bir ayda alacağı parça başı ücretin toplamı, asgari ücretin iki aylık tutarından fazla olamaz. Bu fıkra kapsamında teşvik primi ve parça başı ücret ödenenlere ayrıca fazla çalışma ücreti ödenmez.(1)(*) Okulların atölye, makine parkı ve tesisleri özel sektörle işbirliği yapılarak işletilebilir. Bu fıkranın uygulanması ile ilgili hususlar Bakanlıkça çıkarılacak yönetmeliklerle düzenlenir.
Bu sermayelerin mesleki ve teknik öğretim okullarına tevzii ve icabında birinden diğerine nakli salahiyeti Milli Eğitim Bakanlığına verilmiştir. İşbu tevzi ve nakilleri Maliye Bakanlığı Sayıştaya bildirir.
(28.12.1982 tarih ve 2768 sayılı Kanunun 1 inci maddesiyle eklenmiştir.) Ankara II nci Akşam Sanat Okulunun (Ders Aletleri Yapım Merkezi) döner sermaye işletmesinin sermayesi (500.000.000) beşyüz milyon liradır. Bu sermayenin (200.000.000) ikiyüz milyon lirası Genel Bütçeden, kalan (300.000.000) üçyüzmilyon lirası ise her yıl sonunda elde edilecek döner sermaye karından karşılanır.
(1) 02.11.2011 Tarih ve 28103 Sayılı Resmi Gazetede Yayınlanan 0666 sayılı Khk ile ikinci fıkrasının sekizinci cümlesi değiştirilmiştir.
(*) 10/10/2013 tarih ve 28791 Sayılı Resmi Gazetede Yayımlanan E.: 2011/139, K.: 2012/205 sayılı Anayasa Mahkemesi Kararı ile 10/07/2014 Tarihinde Geçerli olmak üzere iptal edilmiştir.
Madde 0002:
Döner sermaye atelyeleri işlerine ve bu işlerin inkişafına göre muvakkaten memur istihdamına lüzum görüldüğü takdirde doğrudan doğruya bu işlerle meşgul olmak üzere Maliye Bakanlığının muvafakatile Milli Eğitim Bakanlığınca bu okullara kafi miktarda memur tayin olunabilir. Bu memurların ücretleri o okula ait döner sermaye atelyesinin umumi hasılatından tediye olunur.
Madde 0003:
(06.07.1962 tarih ve 69 sayılı Kanunun 1 inci maddesiyle değişen şekli.) Uhdelerine ilave olarak döner sermaye muhasipliği veya memurluğu verilen okulun maaşlı veya ücretli memurlarına okul döner sermaye atelyelerinin umumi gelirinden ödenmek üzere iş hacimleri gözönünde tutularak Milli Eğitim Bakanlığının tensibi ile ayda (30) liradan (150) liraya kadar ücret verilir.
Madde 0004:
Her okula verilen döner sermaye, Maliye Bakanlığının muvafakatiyle tayin olunan mesul muhasibin veya uhdesine ilave olarak döner sermaye muhasipliği verilmiş olan okul katip ve hesap memurunun veya maaşlı veyahut ücretli diğer memurun ve Milli Eğitim Bakanlığınca tensip olunmak şartıyla okul direktörünün veya direktör muavinlerinden veyahut atelye şeflerinden birinin müşterek mesuliyeti altında mütemadiyen devir ve teselsül kaidesiyle kullanılır.
Madde 0005:
Mesleki ve teknik öğretim okulları döner sermaye atelyelerinin muamelatı, idare tarzı ve siparişlerden alınacak ücretlerle bu atelyelerde yapılan sipariş işlerinde çalıştırılacak talebeye umumi hasılattan verilecek ücretler Maliye ve Milli Eğitim Bakanlığınca müşterek tesbit olunur.
Madde 0006:
Mesleki ve teknik öğretim okulları döner sermaye atelyelerinde yapılacak temrin işleri muamele vergisinden muaf tutulur.
Madde 0007:
Mesleki ve teknik öğretim okulları döner sermayelerinin sarf ve kabzı Muhasebei Umumiye Kanunu ile Arttırma, Eksiltme ve İhale Kanunu hükümlerinden müstesnadır.
Madde 0008:
Döner Sermayesi olan mesleki ve teknik öğretim okullarında tenmiye edilecek mebaliğin Sayıştayca, atelyelerin umumi masrafları, ücretler, atelye için satın alınan demirbaş makine, avadanlık ve malzemenin tutarları çıktıktan sonra, bir mali seneye ait muamelatının tetkik ve tasdiki neticesinde tahakkuk ettirilecek karı usulüne tevfikan malsandıklarına yatırılır.
Bir Mali seneye ait muamelatı Sayıştayca tetkik ve tasdik edildikten sonra zararı olduğu tahakkuk eden okulların döner sermayelerindeki zarar miktarı ertesi seneler zarfındaki karlardan mahsup edilmek suretiyle kapatılır.
Madde 0009:
Bu kanun neşri tarihinden muteberdir.
Madde 0010:
Bu kanunun hükümlerini icraya Maliye ve Milli Eğitim Bakanları memurdur.
Yükleyen: yasinuzunoglu
