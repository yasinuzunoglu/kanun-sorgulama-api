3833 sayılı Türk Silahlı Kuvvetleri Stratejik Hedef Planının Gerçekleştirilmesi Maksadıyla Gelecek Yıllara Sari Taahhütlere Girişme Yetkisi Verilmesi Hakkında Kanun
Yayımlandığı Resmî Gazete Tarihi: 11.07.1992
Yayımlandığı Resmî Gazete Sayısı: 21281
Kabul Tarihi	02.07.1992
Madde 0001: Sari taahhütlere girişme yetkisi
Türk Silahlı Kuvvetleri Stratejik Hedef Planının, ilgili yıl genel ekonomik büyüklükleri ile bütçe büyüklükleri dikkate alınmak suretiyle Bakanlar Kurulunca onaylanan yıllık programlarında yer verilen mal ve hizmet alımı, üretimi ve yenileştirme, yapım ana silah ve malzeme sistemleri ile mühimmat tedarikine ilişkin projeler için sonraki yıllara ait giderleri tutarında gelecek yıllara sari taahhütlere girişmeye ilgisine göre Milli Savunma Bakanlığı veya İçişleri Bakanlığı yetkilidir.
Yıllık programlarda her projenin toplam maliyeti, başlama ve bitiş tarihi, önceki yıllar harcama tutarı ile cari ve gelecek yıllar tahmini gider toplamının gösterilmesi zorunludur.
Bakanlar Kurulu, projeleri revize etmeye ve revize yetkisinin belli bir limite kadar olan kısmını ilgisine göre Milli Savunma Bakanlığına veya İçişleri Bakanlığına devretmeye yetkilidir.
Madde 0002: Bütçeye ödenek konulması
(28.02.2006 tarih ve 26094 sayılı Resmi Gazete de yayımlanan 5459 sayılı Kanunun 1 inci maddesiyle değişen şekli.) Türk Silahlı Kuvvetleri Stratejik Hedef Planının yıllık programlarının gerektirdiği ödenekler, ilgisine göre Millî Savunma Bakanlığı, Jandarma Genel Komutanlığı veya Sahil Güvenlik Komutanlığı ilgili yılları bütçelerinin ilgili tertibinde yer alır.
Madde 0003: Avans ve kredi işlemleri
Yurtiçinden sağlanamayan ihtiyaçlar, yurtdışından peşin veya kredili olarak sağlanır. Bu Kanun kapsamındaki işlerle ilgili avans ve kredi işlemlerinde 1050 sayılı Muhasebe-i Umumiye Kanunu hükümleri uygulanmaz. Bu işlemlere ilişkin esas ve usuller Milli Savunma Bakanlığı, İçişleri Bakanlığı ve Maliye ve Gümrük Bakanlığınca müştereken çıkarılacak bir yönetmelikle düzenlenir.
Madde 0004: Silah ve benzeri malzemelerle ilgili istisnalar
1 inci madde gereğince uygulanacak hizmetlerin yürütülmesi için yurtdışından sağlanacak her çeşit silah sistemi, silah, mühimmat, araç, gereç, malzeme ve hizmetler için öncelikle döviz tahsisi yapılır. Bu silah sistemleri, silah, mühimmat, araç, gereç ve malzemelerin dışalımları her türlü vergi, resim, harç, zam, ardiye ücreti ve fon kesintilerinden müstesnadır.
Madde 0005: Petrol ürünleriyle ilgili istisnalar
Milli Savunma Bakanlığı, Jandarma Genel Komutanlığı, Sahil Güvenlik Komutanlığı ve Milli İstihbarat Teşkilatının ihtiyacı olan hampetrol, akaryakıt ve madeni yağlar, yalnız petrol istihsalinde kullanılan kimyevi müstahzarlar ve makina yağı istihsalinde kullanılan katkı maddeleri (addetifler) dışalımı ve bunların yurtiçinde üretilenlerinin teslimi, gümrük vergisi, belediye hissesi, ithalde alınan damga resmi, ulaştırma altyapıları resmi, akaryakıt tüketim vergisi ile Hazineye, katma bütçeli idarelere, özel idarelere ve belediyelere ait her türlü vergi (Katma Değer Vergisi hariç) resim, harç, zam ve ardiye ücretlerinden müstesnadır.
Birinci fıkrada belirtilen maddeler, ihtiyaçları için adı geçen dairelere veya onların gerek göstermesi üzerine akaryakıt ikmalini yapan kuruluşlara bu maddede belirtilen istisna esasları çerçevesinde teslim edilir.
Ancak, yukarıda belirtilen vergi istisnası uygulanarak ithal olunan hampetrolden elde edilen ürünlerin bu dairelere tahsis olunmayan kısmı istisnadan faydalanamaz.
Bu maddede sayılan çeşitli mallar için gümrük tarifelerinde yer alan tarife pozisyonu numaralarını tespit ve tatbike ve buna ilişkin düzenlemeleri yapmaya Maliye ve Gümrük Bakanı yetkilidir.
Madde 0006: Yürürlükten kaldırılan kanunlar
27.6.1972 tarihli ve 1601 sayılı, 23.11.1972 tarihli ve 1632 sayılı kanunlar ile ek ve değişiklikleri yürürlükten kaldırılmıştır.
Geçici Madde 0001:
Bu Kanunun yürürlüğe girdiği tarihten önce 1601 ve 1632 sayılı Kanunlara göre sağlanan ödeneklerden yapılan harcamalar mahsup edilerek, bakiyesi ilgisine göre Milli Savunma Bakanlığı veya Jandarma Genel Komutanlığı 1993 yılı bütçesine devredilir ve başlamış olan işlerin bu yılın sonuna kadar 1601 ve 1632 sayılı Kanunlara göre yürütülmesine devam edilir. 1993 yılı sonunda bu ödeneklerden kullanılmayanlar iptal edilir.
Madde 0007: Yürürlük
Bu Kanun 1 Ocak 1993 tarihinde yürürlüğe girer.
Madde 0008: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
