5200 sayılı Tarımsal Üretici Birlikleri Kanunu
Yayımlandığı Resmî Gazete Tarihi: 06.07.2004
Yayımlandığı Resmî Gazete Sayısı: 25514
Kabul Tarihi	29.06.2004
Madde 0001: Amaç ve kapsam
Bu Kanunun amacı; üretimi talebe göre plânlamak, ürün kalitesini iyileştirmek, kendi mülkiyetine almamak kaydıyla pazara geçerli norm ve standartlara uygun ürün sevk etmek ve ürünlerin ulusal ve uluslararası ölçekte pazarlama gücünü artırıcı tedbirler almak üzere tarım üreticilerinin, ürün veya ürün grubu bazında bir araya gelerek, tüzel kişiliği haiz tarımsal üretici birlikleri kurmalarını sağlamaktır.
Bu Kanun; tarımsal üretici birliklerinin kuruluşu, işleyişi, yönetimi, görevleri ve denetimine ilişkin hükümleri kapsar.
Madde 0002: Tanımlar
Bu Kanunda geçen;
Bakanlık: Tarım ve Köyişleri Bakanlığını,
Tarım üreticisi: Her türlü bitkisel ve hayvansal ürünler ile avcılık ve yetiştiricilik yoluyla su ürünleri üretimini yaparak, bunları pazara sunan gerçek ve tüzel kişileri,
Birlik: Tarım üreticilerinin, ürün veya ürün grubu bazında ve gönüllülük esasına dayalı olarak kurdukları, tüzel kişiliği haiz tarımsal üretici birliklerini,
Birlik tüzüğü: Üreticiler tarafından kurulan birliklerin ve üst örgütlerinin kuruluş, çalışma usul ve esaslarını içeren hukukî düzenlemeyi,
İfade eder.
Madde 0003: Ürün veya ürün grubu
Tarımsal üretici birlikleri, her türlü bitkisel, hayvansal ürünler ile su ürünleri konusunda kurulabilir. Hangi ürün veya ürün grubu için birlik kurulacağı, tarım sektöründeki ihtiyaçlar ve öncelikler ışığında, Bakanlık tarafından çıkarılacak yönetmelikle belirlenir.
Madde 0004: Tarımsal üretici birliklerinin kuruluşu ve tescili
Birlikler; ürün veya ürün grubu bazında faaliyet gösteren ve tüzüklerinde belirlenen miktardaki tarımsal üretimi bu kuruluşlar aracılığıyla pazarlamayı taahhüt eden, en az onaltı tarım üreticisinin bir araya gelmesiyle, asgarî ilçe düzeyinde kurulur. Birliğin toplam üretim kapasitesinin ürün bazında, Bakanlık tarafından yönetmelikle belirlenecek asgarî düzeyin altında olmaması gerekir.
Aynı ürün veya ürün grubu için ilçe düzeyinde en fazla bir birlik kurulabilir. Birlikler, tarım üreticilerinin geniş katılımını sağlayacak tedbirler alır.
Birlik, üyelerin imzaladıkları tüzük ile Bakanlığa müracaatları sonucunda tüzel kişilik kazanır.
Birlik tüzüğünün; gerçek kişiler tarafından bizzat, tüzel kişiler tarafından yetkili temsilcilerince imzalanmış olması şarttır. Birlik tüzüğü ve ekleri, Bakanlıkça otuz gün içinde incelenir.
Birlik tüzüğünü imzalayarak kurucu üye sıfatını kazanan üreticiler, kendi aralarından beş kişilik geçici yönetim kurulunu seçerler. Geçici yönetim kurulu, ilk genel kurula kadar birliği temsil eder.
Birlik tüzüğünde mevzuata aykırılık veya noksanlık tespit edildiği takdirde, bunların giderilmesi, geçici yönetim kurulundan yazı ile istenir. Bu yazının tebliğinden itibaren otuz gün içinde belirtilen noksanlıklar tamamlanmaz veya mevzuata aykırılık giderilmez ise Bakanlıkça birliğin tescili yapılmayarak, kurucu üyelere bildirilir ve genel hükümlere göre işlem yapılır.
Madde 0005: Birliğin görevleri
Birlikler, bu Kanunun amacına uygun olarak aşağıdaki görevleri yapar:
a. Üyelerinin ürettikleri ürünlerle ilgili piyasa araştırmaları yapmak ve yaptırmak.
b. Üyelerinin ürünlerine pazar bulmak, ürünlerin pazara arzını düzenlemek.
c. Üyelerine üretim teknikleri, hasat, depolama, paketleme konularında teknik destek sağlamak.
d. Üyelerine girdi temininde yönlendirici yardımlarda bulunmak.
e. İç pazara ve ihracata uygun çeşitlerin üretilmesini sağlamak.
f. Eğitim ve yayım hizmeti vermek, danışman hizmeti sağlamak.
g. Ürün kalitesini iyileştirici tedbirler almak ve ürün standartlarını uygulamak.
h. Çiftlik düzeyinde yapılan tarımsal uygulamaları izlemek, kayıtlarını tutmak ve belge düzenlemek.
ı. Paket ve ambalajlarla ilgili standartların uygulanmasını sağlamak.
i. Çevreyle uyumlu üretim tekniklerini yaygınlaştırmak.
j. Üyeleri adına ürün depolanmasına, gerektiğinde bu amaçla depo kiralanmasına yardımcı olmak.
k. Ürünlerin tanıtımıyla ilgili faaliyetlerde bulunmak.
l. Ürünlerle ilgili her türlü kaydı tutmak.
m. Türkiye Cumhuriyeti'nin kabul ettiği uluslararası ürün veya ürüne özgü ortak piyasa düzenlemelerinin gerektirdiği görevleri yürütmek.
n. Sözleşmeli üretim kapsamında, üyeleri adına örnek tip sözleşmeler düzenlemek ve bununla ilgili faaliyetleri koordine etmek.
Madde 0006: Birliğin organları
Birliğin organları; genel kurul, yönetim kurulu ve denetim kuruludur.
Madde 0007: Genel kurul, görev ve yetkileri
Genel kurul, birlik üyelerinden oluşur.
Genel Kurulun görev ve yetkileri şunlardır:
a. Yönetim ve denetim kurulu üyelerini seçmek.
b. Çalışma raporlarını incelemek.
c. Yönetim kurulu ile denetim kurulu raporlarının ibra edilip edilmemesine karar vermek.
d. Kesin hesapları kabul veya reddetmek.
e. Yönetim kurulunun teklif edeceği bütçe ve çalışma programını görüşerek onaylamak.
f. Personel işlemleri, taşınır ve taşınmaz mal alım veya satımı ile üyelik aidatlarının belirlenmesi hususunda yönetim kuruluna yetki vermek.
g. Birlik aracılığı ile pazarlanan ürünlerin satış bedelinin binde ikisini aşmamak üzere kesilecek hizmet payını tespit etmek.
h. Merkez birliğine temsilci seçmek.
ı. Üyelikten çıkarılmayı onaylamak.
i. Diğer karar ve tedbirleri almak.
Genel kurul, üye tamsayısının salt çoğunluğu ile toplanır. İlk toplantıda gerekli çoğunluk sağlanamazsa, ikinci toplantı çoğunluk şartı aranmadan yapılır. Genel kurul, denetim kurulunun veya yönetim kurulunun kararı yahut genel kurul üyelerinin üçte birinin yazılı talebiyle olağanüstü toplantıya çağrılabilir.
Madde 0008: Yönetim kurulu; görev, yetki ve sorumlulukları
Yönetim kurulu, genel kurulun dört yıl için kendi üyeleri arasından seçtiği en az beş, en çok yedi üyeden oluşur. Ayrıca aynı sayıda yedek üye seçilir.
(2. Fıkra 04.03.2015 tarih ve 29285 sayılı Resmi Gazetede yayımlanan 22/10/2014 Tarihli ve E: 2014/154, K: 2014/159 Sayılı Anayasa Mahkemesi Kararı ile İptal Edilmiştir..)
Yönetim kurulunun görev ve yetkileri şunlardır:
a. Üye kabul etmek.
b. Genel kurul gündemini tespit etmek, faaliyet programlarını hazırlamak ve genel kurulu toplantıya çağırmak.
c. Birlik muhasebe kayıtlarını bilanço esasına göre tutmak ve tahmini bütçe, kesin hesap ve aktarma tekliflerini, aylık mizan ve bunlara ait raporları sunmak.
d. Birlik personelinin atamasını yapmak ve görevine son vermek.
e. Birliğe hizmet satın almak.
f. Genel kurulun verdiği yetki çerçevesinde birliğin taşınır ve taşınmaz mal alımı ve satımını yapmak, birliğin mallarını yönetmek ve korumak.
g. Birliğin faaliyet alanı içerisindeki ürün veya ürün grubu ile ilgili piyasa fiyatlarını takip etmek, pazar araştırması yapmak ve yaptırmak.
h. Ürün veya ürün grubunun kalitesini yükseltmek için gerekli kişi, kurum veya kuruluşlarla işbirliği yapmak.
ı. Birlik üyelerini bilgilendirici toplantılar yapmak ve eğitim faaliyetlerinde bulunmak.
i. Birliği yurt içinde ve yurt dışında temsil etmek.
j. Gerektiğinde genel kurulu olağanüstü toplantıya çağırmak.
k. Sözleşmeli üretim kapsamında, üyeleri adına örnek tip sözleşmeler düzenlemek ve bununla ilgili faaliyetleri koordine etmek.
l. Genel kurul tarafından verilen diğer görevleri yerine getirmek.
Yönetim kurulu üyeleri, birlik faaliyetlerine ilişkin icraatlarından on yıl süre ile sorumludurlar.
Madde 0009: Denetim kurulu, görev ve yetkileri
Denetim kurulu, genel kurulun kendi üyeleri arasından seçtiği üç üyeden oluşur. Ayrıca aynı sayıda yedek üye seçilir.
Denetim kurulunun görev ve yetkileri şunlardır:
Birlik bilanço ve defterlerini incelemek.
Yönetim kurulunun faaliyetleri ile ilgili yapılan denetim raporunu genel kurulun onayına sunmak.
Gerektiğinde genel kurulu olağanüstü toplantıya çağırmak.
Madde 0010: Üyelik şartları, aidat ve üyelikten çıkarılma
Birliğe üye olmak isteyen tarım üreticilerinde aşağıdaki genel şartlar aranır:
Üye olacağı birliğin iştigal ettiği ürün veya ürün grubu ile ilgili pazara yönelik üretimde bulunmak.
Çiftçi belgesi sahibi olmak.
Gerçek kişiler bakımından, onsekiz yaşını doldurmuş olmak.
Üyelik için gerekli özel şartlar birlik tüzüğünde belirlenir.
Tüzel kişilerin birliklere üyelik başvurusu için kendi yetkili organlarınca yetkilendirilmesi gerekir.
Yönetim kurulu, müracaat tarihinden itibaren bir ay içerisinde üyelik şartlarını taşıyanların üyeliklerini kabul eder. Üyelik, giriş aidatının ödenmesi ile kazanılır.
Birlik üyeleri, giriş aidatı ve her yıl için yıllık aidat ödemekle yükümlüdür. Giriş aidatı ile yıllık aidat, onaltı yaşından büyükler için uygulanan aylık asgarî ücretin brüt tutarının yüzde onundan az, yarısından fazla olamaz. Giriş aidatının alındığı yıl için ayrıca yıllık aidat alınmaz. Giriş aidatı ve yıllık aidat miktarları, belirlenecek dereceler üzerinden ve tarifelere göre yönetim kurulunun teklifi ile genel kurul tarafından belirlenir.
Üyelikten çıkarılmayı gerektiren haller, birlik tüzüğünde belirlenir.
Madde 0011: Birliğin gelirleri
Birliğin gelirleri şunlardır:
Üyelik aidatları.
Üyelere sağlanan danışmanlık hizmetleri karşılığında alınan ücretler.
Yurt içi ve yurt dışından sağlanan bağış, fon ve yardımlar.
Taşınır ve taşınmaz mallardan elde edilen gelirler.
Reklam, tanıtım ve yayın gelirleri.
Birlik aracılığı ile pazarlanan ürünlerin satış bedeli üzerinden kesilecek hizmet payı.
Diğer gelirler.
Birlikler, üyelerine gelirlerinden pay dağıtamazlar.
Madde 0012: Birliğin giderleri
Birliğin giderleri, kuruluş amaçlarına uygun olarak yürütülen faaliyetler ile üyelerinin hak ve menfaatlerini koruyacak biçimde yapılacak giderleri kapsar.
Madde 0013: Merkez birlikleri
Birlikler ürün veya ürün grubu bazında ulusal düzeyde merkez birliği şeklinde örgütlenebilir.
Merkez birliği, aynı ürün veya ürün grubunda faaliyet gösteren en az yedi tarımsal üretici birliğinden oluşur. Aynı ürün veya ürün gurubu için birden fazla merkez birliği kurulamaz.
Merkez birliklerinin kuruluşu, tarımsal üretici birliklerinin kuruluşundaki esaslara tabidir.
Merkez birliğinin genel kurulu, üye birliklerinin genel kurullarınca seçilecek birer temsilciden oluşur.
Merkez birliklerinin yönetim ve denetim kurullarının üye sayısı, görevleri ve sorumlulukları tüzüklerinde belirlenir.
Madde 0014: Merkez birliklerinin görev ve yetkileri
Merkez birliklerinin görev ve yetkileri şunlardır:
Faaliyet gösterdikleri ürün veya ürün grubuyla ilgili olarak ulusal düzeydeki üretim planlarına ve ürünlerinin pazarlanmasına ilişkin kurallara uyulmasında üyelerine yardımcı olmak ve üyelerini yönlendirmek.
Üyelerinin faaliyetlerini desteklemek, izlemek ve değerlendirmek.
Üyelerini, yurt içinde ve yurt dışında temsil etmek.
Türkiye Ziraat Odaları Birliğinin ürün bazında yapacağı çalışmalara katılmak ve danışma kuruluna temsilci göndermek.
Madde 0015: Merkez birliklerinin gelir ve giderleri
Merkez birlikleri, genel kurul tarafından belirlenen oranlarda, üyesi olan birliklerin üyelik aidatı gelirlerinden pay alır. Bu miktar, birliklerin üyelik aidatı gelirlerinin yüzde onundan fazla olamaz.
Merkez birliklerinin giderleri, kuruluş amaçlarına uygun olarak yürütülen faaliyetler ile üyelerinin hak ve menfaatlerini koruyacak biçimde yapılacak giderleri kapsar.
Madde 0016: Bakanlığın görev ve yetkileri
Bakanlığın birliklerle ilgili görev ve yetkileri şunlardır:
Birliklerin ve merkez birliklerin kuruluşu ile ilgili işlemleri yapmak.
Birlikleri ve merkez birliklerini uluslararası anlaşmalar, ulusal plân ve programlar çerçevesinde bilgilendirmek ve yönlendirmek.
Birliklerin ve merkez birliklerinin çalışmalarını teknik yönden desteklemek ve merkez birliklerini teknik yönden denetlemek.
Madde 0017: Ceza hükümleri
Birlikler ve üst örgütlerinin paraları ile para hükmündeki evrak, senet ve sair malları aleyhine suç işleyen ve bilanço, rapor ve diğer her çeşit kağıt ve defterler üzerinde suç mahiyetinde değişiklik yapan veya bunları kasten yok eden organlara dahil üyeler ile personel hakkında, kamu görevlilerine ilişkin ceza hükümleri uygulanır. (1)
(1) (Bu kısımda yer alan Devlet memurları hakkındaki cezalar uygulanır. ibaresi; 08.02.2008 tarih ve 26781 sayılı Resmi Gazete de yayımlanan Kanunla metinde görüldüğü şekilde değiştirilmiştir.)
Madde 0018: Denetim
Birliklerin ve merkez birliklerin mali denetimleri, genel kurul toplantısı öncesi yeminli mali müşavirlere veya bağımsız denetim kuruluşlarına yaptırılır. Denetimin sonuçları genel kurul öncesi üyelere dağıtılır.
Denetim kuruluşlarının tespiti ile denetim usul ve esasları Bakanlıkça çıkarılacak yönetmelikle düzenlenir.
(Fıkra 08.06.2011 tarih ve 27958 sayılı Resmi Gazetede yayımlanan 639 Sayılı Khk ile Eklenmiştir) Bakanlık, Birlikleri ve Merkez Birliklerini uygun göreceği müfettiş, kontrolör ve denetçiler vasıtasıyla denetleyebilir. Ayrıca Merkez Birlikleri kendilerine üye olan birlikleri denetleyebilir.
Madde 0019: Muafiyet
Birliğe ait her türlü taşınır ve taşınmaz mallar, bunların alım, satım, inşa ve kullanımları ile birlikçe yürütülen hizmet ve faaliyetler damga vergisi hariç her türlü vergi, resim, harç ve katkı payından muaftır.
Madde 0020: Uygulanacak diğer hükümler
Bu Kanunda hüküm bulunmayan hallerde, genel hükümler ile 6.10.1983 tarihli ve 2908 sayılı Dernekler Kanununun ilgili hükümleri uygulanır.
Madde 0021: Mevcut tarımsal örgütlerin uyumu
Bu Kanunun yürürlüğe girdiği tarihte kurulu bulunan tarımsal örgütler, Bakanlıkça çıkarılacak yönetmelikle belirlenen usul ve esaslara uyulması kaydı ile bu Kanun kapsamında faaliyet gösterebilirler.
Madde 0022: Yönetmelikler
Bu Kanunda öngörülen yönetmelikler, Kanunun yürürlüğe girdiği tarihten itibaren altı ay içinde Bakanlık tarafından hazırlanarak yürürlüğe konulur.
Madde 0023: Yürürlük
Bu Kanun yayımı tarihinde yürürlüğe girer.
Madde 0024: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
