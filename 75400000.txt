7540 sayılı Türkiye Adalet Akademisi Kanunu
Yayımlandığı Resmî Gazete Tarihi: 27.02.2025
Yayımlandığı Resmî Gazete Sayısı: 32826
Kabul Tarihi	13.02.2025
BİRİNCİ BÖLÜM
Amaç, Kapsam ve Tanımlar
Madde 0001 : Amaç ve kapsam
(1) Bu Kanunun amacı, Türkiye Adalet Akademisinin kuruluş ve görevleriyle ilgili usul ve esasları düzenlemektir.
(2) Bu Kanun; Türkiye Adalet Akademisinin kuruluşu, organları, görevleri ve personeli ile Akademi tarafından yapılan eğitim ve öğretim faaliyetlerini kapsar.
Madde 0002 : Tanımlar
(1) Bu Kanunda geçen;
a) Akademi: Türkiye Adalet Akademisini,
b) Bakan: Adalet Bakanını,
c) Bakanlık: Adalet Bakanlığını,
ç) Başkan: Türkiye Adalet Akademisi Başkanını,
d) Başkanlık: Türkiye Adalet Akademisi Başkanlığını,
e) Eğitim Kurulu: Türkiye Adalet Akademisi Eğitim Kurulunu,
ifade eder.
İKİNCİ BÖLÜM
Kuruluş, Organlar ve Görevler
Madde 0003 : Kuruluş
(1) Bu Kanunda belirlenen görevleri yerine getirmek üzere kamu tüzel kişiliğini haiz, bilimsel, idari ve mali özerkliği olan, özel bütçeli, Bakanlıkla ilgili ve merkezi Ankara da bulunan Türkiye Adalet Akademisi kurulmuştur.
(2) Akademi, Başkanlık ve Eğitim Kurulundan oluşur.
(3) Akademide, uzmanlık esasına göre eğitim, öğretim, araştırma ve uygulama birimleri oluşturulabilir.
(4) Akademinin eğitim ve öğretim faaliyetlerinin daha etkin ve verimli şekilde yerine getirilmesi amacıyla, Başkanın teklifi ve Bakanın kararıyla Akademi eğitim merkezleri kurulabilir.
Madde 0004 : Akademinin görevleri
(1) Akademinin görevleri şunlardır:
a) Hâkim ve savcı yardımcıları ile hâkim ve savcılara yönelik eğitim planlarını hazırlamak, yayımlamak ve uygulamak.
b) Talepleri hâlinde noterler ve avukatlar ile eğitim ve öğretim hizmetlerinden faydalanması uygun görülen diğer kişilere yönelik eğitim programları hazırlamak ve uygulamak.
c) Hukuk ve adalet alanında; araştırma ve bilimsel çalışmalar yapmak, ihtiyaçları tespit etmek, uluslararası gelişmeleri takip etmek, proje geliştirmek ve uygulamak.
ç) Hukuk ve adalet alanını ilgilendiren konularda uzmanlık ve sertifika programları ile kurs, seminer, sempozyum, konferans ve benzeri etkinlikleri düzenlemek, bilgi bankası ve kütüphane kurmak, yayımlar yapmak.
d) Eğitim ve öğretim faaliyetleriyle ilgili strateji ve hedefleri belirlemek.
e) Görev alanına giren konularda yurt içinde ve yurt dışında bulunan kurum ve kuruluşlarla iş birliği yapmak.
f) Hâkim ve savcı yardımcıları ile hâkim ve savcıların lisansüstü ve yabancı dil eğitim ve öğretimlerini desteklemek amacıyla ilgili kurum ve kuruluşlarla iş birliği yapmak.
g) Hukuk ve adalet alanını ilgilendiren eğitim ve öğretim faaliyetleri hakkında ilgili kurum ve kuruluşlara görüş bildirmek.
ğ) Kanunlarla verilen diğer görevleri yapmak.
ÜÇÜNCÜ BÖLÜM
Akademi Teşkilatı
Madde 0005 : Başkanlık
(1) Başkanlık; Başkan ve daire başkanlığı şeklinde teşkilatlanan hizmet birimleri ile Hukuk Araştırmaları Merkezinden oluşur. Daire başkanlıklarının sayısı dördü geçemez. Akademide yeteri kadar tetkik hâkimi ve idari personel bulunur.
(2) Başkanlığın görevleri şunlardır:
a) Eğitim müfredatı, yıllık eğitim ve stratejik plan taslakları ile yıllık faaliyet raporunu hazırlamak.
b) Eğitim ve öğretim faaliyetlerinin etkin, verimli ve yeknesak şekilde yürütülmesine ilişkin standartların belirlenmesi için Eğitim Kuruluna önerilerde bulunmak, eğitim materyallerini hazırlamak.
c) Akademide bu Kanun kapsamında görev yapanların atama, nakil, görevlendirme, özlük ve benzeri işlemlerini yürütmek.
ç) Akademinin ihtiyacı olan her türlü satın alma, kiralama, bakım, onarım, yapım, büro, sekretarya, arşiv, sağlık, sosyal ve benzeri hizmetleri yürütmek.
d) Mevzuatla Akademiye verilen diğer görevleri yerine getirmek.
(3) Akademinin görev alanı kapsamında, kamu veya özel kurum ve kuruluş temsilcileri ile uzman kişilerin katılımıyla çalışma grupları veya eğitim komisyonları kurulabilir.
Madde 0006 : Başkan ve daire başkanları
(1) Başkan Akademiyi yönetir, temsil eder, Akademinin düzenli ve verimli çalışmasını sağlar ve bu konuda gerekli tedbirleri alır.
(2) Daire başkanları, birinci sınıf olup birinci sınıfa ayrılmayı gerektiren nitelikleri yitirmemiş hâkim ve savcılar arasından, Bakan tarafından atanır ve Başkan tarafından belirlenen iş bölümüne göre görev yapar.
Madde 0007 : Eğitim Kurulu
(1) Eğitim Kurulu; Bakan veya Bakanın görevlendirdiği bakan yardımcısının başkanlığında, Akademi Başkanı, Bakanlık Ceza İşleri, Hukuk İşleri ve Personel Genel Müdürleri ile dört yıl için belirlenen aşağıdaki üyelerden oluşur:
a) Yargıtay Birinci Başkanlık Kurulu tarafından, Yargıtay üyeleri arasından seçilen üç kişi.
b) Danıştay Başkanlık Kurulu tarafından, Danıştay üyeleri arasından seçilen iki kişi.
c) Hâkimler ve Savcılar Kurulu Genel Kurulu tarafından, kendi üyeleri arasından seçilen bir kişi.
ç) Hâkimler ve Savcılar Kurulu Genel Kurulu tarafından, bölge adliye ve bölge idare mahkemelerinde görev yapan hâkimler arasından seçilen birer kişi.
d) Hâkimler ve Savcılar Kurulu Genel Kurulu tarafından, birinci sınıfa ayrılmış olmak kaydıyla; adli ve idari yargı ilk derece mahkemelerinde görev yapan hâkimler arasından seçilen birer kişi, Cumhuriyet savcıları arasından seçilen bir kişi.
e) Yükseköğretim Kurulu tarafından, üniversitelerin hukuk fakültelerinde ve eğitim bilimleri alanında görev yapan öğretim üyeleri arasından seçilen birer kişi.
(2) Süreli olarak seçilen üyenin herhangi bir sebeple üyelikten ayrılması hâlinde yeni seçilen üye, yerine seçildiği üyenin kalan süresini tamamlar.
(3) Eğitim Kurulu, üye tam sayısının salt çoğunluğuyla toplanır ve üye tam sayısının salt çoğunluğuyla karar alır. Toplantı gündemi Eğitim Kurulu Başkanı tarafından belirlenir. Akademi Başkanı, Akademinin faaliyetleri hakkında Eğitim Kurulunu bilgilendirir. Toplantılara alanında uzman kişiler ile kamu veya özel kurum ve kuruluş temsilcileri de davet edilebilir. Eğitim Kurulunun sekretarya hizmetleri Başkanlık tarafından yerine getirilir.
(4) Eğitim Kurulunun görevleri şunlardır:
a) Eğitim müfredatı ve yıllık eğitim plan taslaklarını onaylamak.
b) Eğitim ve öğretim faaliyetlerinin etkin, verimli ve yeknesak şekilde yürütülmesine ilişkin standartları belirlemek.
c) Akademinin stratejik planını kabul etmek ve takibini yapmak.
ç) Akademi mevzuatıyla ilgili görüş ve önerilerde bulunmak.
d) Mevzuatla verilen diğer görevleri yapmak.
Madde 0008 : Hukuk Araştırmaları Merkezi
(1) Hukuk Araştırmaları Merkezinin görevleri şunlardır:
a) Hâkim ve savcı yardımcıları ile hâkim ve savcıların uzmanlaşmasına katkı sağlamak amacıyla ortak programlar geliştirerek lisansüstü eğitimler düzenlemeleri için yükseköğretim kurumlarıyla iş birliği yapmak.
b) Hukuk ve adalet alanında gelişmeleri takip etmek, ihtiyaçları tespit etmek, araştırma, bilimsel çalışma ve yayımlar yapmak.
c) Yabancı ülkeler ve uluslararası kurum ve kuruluşlarla hukuk ve adalet alanında ortak çalışma ve araştırmalar yapmak.
ç) Akademinin eğitim ve öğretim faaliyetlerine katkı sunmak, kurs ve sertifika programları düzenlemek.
d) Merkezin görev alanı kapsamında Başkan tarafından verilen diğer görevleri yapmak.
(2) Hukuk Araştırmaları Merkezinde; müdür, iki müdür yardımcısı ve bürolar bulunur.
(3) Müdür, hukuk alanında doktora yapmış, birinci sınıf olup birinci sınıfa ayrılmayı gerektiren nitelikleri yitirmemiş hâkim ve savcılar arasından; müdür yardımcıları, en az birinci sınıfa ayrılmış ve birinci sınıfa ayrılmayı gerektiren nitelikleri yitirmemiş hâkim ve savcılar arasından Bakan tarafından atanır.
DÖRDÜNCÜ BÖLÜM
Akademi Personeli
Madde 0009 : Atama ve görevlendirme
(1) Meslekte fiilen beş yılını tamamlamış hâkim ve savcılar, Bakan tarafından 24/2/1983 tarihli ve 2802 sayılı Hâkimler ve Savcılar Kanunu hükümleri uyarınca Akademiye atanabilir veya görevlendirilebilir.
(2) 14/7/1965 tarihli ve 657 sayılı Devlet Memurları Kanununa tabi personelin Akademiye ilk defa veya naklen atanması Başkan tarafından yapılır.
(3) İhtiyaç duyulması hâlinde 657 sayılı Kanuna tabi Bakanlık personeli, Başkanın talebi üzerine Bakanlık tarafından Akademide geçici olarak görevlendirilebilir.
(4) Akademide görev yapan, 657 sayılı Kanuna tabi personel, Başkanın talebi üzerine mükteseplerine uygun olarak Bakanlığın merkez ve taşra teşkilatı kadrolarına atanabilir.
(5) Eğitim merkezi müdürü, birinci sınıf olup birinci sınıfa ayrılmayı gerektiren nitelikleri yitirmemiş hâkim ve savcılar arasından; müdür yardımcısı, en az birinci sınıfa ayrılmış ve birinci sınıfa ayrılmayı gerektiren nitelikleri yitirmemiş hâkim ve savcılar arasından Bakan tarafından atanır.
Madde 0010 : Öğretim elemanları
(1) Meslekte fiilen sekiz yılını tamamlamış hâkim ve savcılar, öğretim elemanı olarak görev yapmak üzere Bakan tarafından 2802 sayılı Kanun hükümleri uyarınca Akademiye atanabilir veya görevlendirilebilir.
(2) Yükseköğretim kurumlarında görevli öğretim üyeleri ve öğretim görevlileri ile araştırma görevlileri, 4/11/1981 tarihli ve 2547 sayılı Yükseköğretim Kanununun 38 inci maddesi hükümlerine göre Akademide öğretim elemanı olarak görevlendirilebilir. Bunlar hakkında bu Kanun ile 2547 sayılı Kanun hükümleri uygulanır.
(3) Akademide, Başkanın talebi üzerine yetkili makam, kurul veya organlarınca uygun görülen, Yargıtay ve Danıştay üyeleri, hâkim ve savcılar, avukatlar, noterler ile alanında uzman kişiler ders vermekle görevlendirilebilir. Hâkim ve savcılar, avukatlar, noterler ve alanında uzman kişilerin görevlendirilmeleri için meslekte fiilen sekiz yılını tamamlamış olmaları şartı aranır. Bu fıkraya göre görevlendirilenler, ders verdikleri günlerde izinli sayılırlar.
(4) Birinci ve ikinci fıkra uyarınca görev yapanlar ihtiyaç hâlinde Başkan tarafından eğitim ve öğretim hizmetlerinin geliştirilmesine yönelik diğer faaliyetlerde görevlendirilebilir.
BEŞİNCİ BÖLÜM
Eğitim ve Öğretim
Madde 0011 : Eğitim planı ile eğitim ve öğretim programları
(1) Meslek öncesi ve meslek içi eğitim ve öğretim programları, hâkim ve savcı yardımcıları için Bakanlıkla, hâkim ve savcılar için Hâkimler ve Savcılar Kuruluyla iş birliği içinde hazırlanan yıllık eğitim planı dâhilinde düzenlenir. Yıllık eğitim planı ile eğitim ve öğretim programlarının hazırlanmasında yüksek mahkemeler ve hukuk fakülteleri ile ilgili kurum ve kuruluşların görüşü alınabilir. İhtiyaç duyulması hâlinde yıllık eğitim planı haricinde eğitim ve öğretim programları ile seminer, sempozyum, konferans ve benzeri etkinlikler düzenlenebilir.
(2) İlgili kurum ve kuruluşlarca talep edilmesi hâlinde; avukatlar, noterler, hukuk ve adalet alanında görev yapan kamu personeli ile eğitim ve öğretim hizmetlerinden faydalanması uygun görülen diğer kişilere yönelik hizmet içi eğitim programları düzenlenebilir. Bu programlar, ilgili kurum ve kuruluşlarla iş birliği içinde yürütülür.
(3) Bilgi ve deneyimlerin karşılıklı olarak paylaşılması amacıyla, ilgili kamu kurum ve kuruluşlarıyla iş birliği içinde yabancı yargı mensuplarına yönelik yurt içinde veya yurt dışında eğitim ve öğretim programları düzenlenebilir.
Madde 0012 : Uzmanlık ve sertifika programları
(1) Akademi; hâkim ve savcılara yönelik uzmanlık ve sertifika programları, avukatlar ve noterler ile hukuk ve adalet alanında çalışan diğer kişilere yönelik sertifika programları düzenleyebilir.
ALTINCI BÖLÜM
Çeşitli ve Son Hükümler
Madde 0013 : Gelirler
(1) Akademinin gelirleri şunlardır:
a) Genel bütçeden yapılacak Hazine yardımları.
b) Akademiye yapılacak her türlü yardım, bağış ve vasiyetler.
c) Akademi tarafından yapılacak eğitim, öğretim ve diğer hizmetlerden alınacak ücretler.
ç) Yayın gelirleri.
d) Akademiye ait taşınır veya taşınmaz malların gelirleri.
e) Diğer gelirler.
Madde 0014 : Hizmet ücreti ve yatılı tesisler
(1) Hâkim ve savcı yardımcıları ile hâkim ve savcılara yönelik eğitim ve öğretim programları hariç olmak üzere Akademi hizmetleri ücretlidir.
(2) Akademi tarafından yatılı tesisler kurulur.
Madde 0015 : Denetim
(1) Akademinin denetimi, adalet müfettişlerince yapılır.
Madde 0016 : Kadrolar
(1) Akademide hâkimlik ve savcılık mesleğinde bulunanlara ait kadrolar bu Kanuna ekli (I) sayılı kadro cetvelinde düzenlenmiştir. Bu kadrolardan boş olanlarda ünvan değişikliği Cumhurbaşkanınca yapılır.
Madde 0017 : Değiştirilen hükümler
(1) 24/2/1983 tarihli ve 2802 sayılı Hâkimler ve Savcılar Kanununun 9/A maddesinin altıncı ve dokuzuncu fıkralarında yer alan Danışma Kurulundan ibareleri Eğitim Kurulundan şeklinde ve yedinci fıkrası aşağıdaki şekilde değiştirilmiştir.
Türkiye Adalet Akademisi Eğitim Kurulunda görev yapan Yargıtay veya Danıştay mensupları arasından her sınav için Eğitim Kurulunca üye tam sayısının salt çoğunluğunun gizli oyuyla, sınavın türüne göre bir asıl üye Mülâkat Kuruluna seçilir.
Madde 0018 : Yönetmelikler
(1) Hizmet birimleri ve bu birimlerin görevleri ile çalışma usul ve esasları, Eğitim Kurulunun toplantı ve çalışma usulü, Hukuk Araştırmaları Merkezinin çalışma usul ve esasları, Akademi hizmetlerinden yararlanma ve ücretler, uzmanlık ve sertifika programları ile bu Kanunda düzenlenen diğer hususlara ilişkin usul ve esaslar, Akademi tarafından çıkarılan yönetmeliklerle düzenlenir.
Geçici Madde 0001 : Geçiş hükümleri
(1) Bu maddenin yürürlüğe girdiği tarih itibarıyla; Akademide daire başkanı ile alt kadro ve pozisyonlarında bulunanlar bu maddenin yürürlüğe girdiği tarihte başkaca bir işleme gerek kalmaksızın bulundukları kadro veya pozisyonlara atanmış, Akademide görevlendirme suretiyle görev yapanlar ise bu maddenin yürürlüğe girdiği tarihte başkaca bir işleme gerek kalmaksızın ilgili mevzuatı uyarınca görevlendirilmiş sayılır.
(2) Hâkim ve savcı adaylarının eğitim ve sınavları, 23/6/2022 tarihli ve 7413 sayılı Hâkimler ve Savcılar Kanunu ile Bazı Kanunlarda Değişiklik Yapılmasına Dair Kanunla 2802 sayılı Kanunda yapılan değişikliklerden önceki hükümler çerçevesinde Akademi tarafından yapılır.
(3) Bu Kanunda belirtilen yönetmelikler, Kanunun yürürlüğe girdiği tarihten itibaren altı ay içinde çıkarılır. Yeni yönetmelikler çıkarılıncaya kadar mevcut yönetmeliklerin bu Kanuna aykırı olmayan hükümleri uygulanır.
(4) Bakanlıkta görev yapan üst kademe kamu yöneticileri arasından Bakan tarafından belirlenenler hariç olmak üzere, Akademi Danışma Kurulu üyeleri Eğitim Kurulu üyesi olarak görevine devam eder. Üyelerin dört yıllık görev süresinin hesabında Danışma Kuruluna seçildikleri tarih esas alınır.
Madde 0019 : Yürürlük
(1) Bu Kanun 28/2/2025 tarihinde yürürlüğe girer.
Madde 0020 : Yürütme
(1) Bu Kanun hükümlerini Cumhurbaşkanı yürütür.
EK
(I) SAYILI CETVEL
KURUMU : TÜRKİYE ADALET AKADEMİSİ
TEŞKİLATI : MERKEZ
İHDAS EDİLEN KADROLARIN (Meslek Mensupları)
ÜNVANI  	  DERECESİ  	  ADEDİ
Adalet Akademisi Başkanı  	  1  	  1
Daire Başkanı  	  1  	  4
Hukuk Araştırmaları Merkezi Müdürü  	  1  	  1
Hukuk Araştırmaları Merkezi Müdür Yardımcısı  	  1  	  2
Eğitim Merkezi Müdürü  	  1  	  3
Eğitim Merkezi Müdür Yardımcısı  	  1  	  3
İç Denetçi  	  1  	  1
Tetkik Hâkimi  	  1-5  	  45
TOPLAM  	  60
Yükleyen: yasinuzunoglu
