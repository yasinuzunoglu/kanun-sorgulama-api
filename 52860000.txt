5286 sayılı Köy Hizmetleri Genel Müdürlüğünün Kaldırılması ve Bazı Kanunlarda Değişiklik Yapılması Hakkında Kanun
Yayımlandığı Resmî Gazete Tarihi: 28.01.2005
Yayımlandığı Resmî Gazete Sayısı: 25710
Kabul Tarihi	13.01.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-988/4927
21.10.2004
TÜRKİYE BÜYÜK MİLLET MECLİSİ BAŞKANLIĞINA
Başkanlığınıza arzı BakanlarKurulunca 18.10.2004 tarihinde kararlaştırılan Köy Hizmetleri Genel Müdürlüğü Teşkilat ve Görevleri Hakkında Kanunda Değişiklik Yapılması ve Köy Hizmetleri Genel Müdürlüğünün Kaldırılması Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Dünyadaki gelişmeler ile halkımızın artan ve çeşitlenen talepleri, kamu hizmetlerinde etkinliğin artırılması ve bu amaçla hizmetlerin yerel düzeyde yerine getirilmesi ihtiyacını gündeme getirmiştir.
Stratejik bir bakış açısından ve uzun vadeli planlamadan yoksun bir çerçevede aşırı büyüyen ve merkezileşen kamu idaresi, gelirlerini aşan harcamalara yönelmekte ve kaynakları verimli kullanamayarak bütçe açığı oluşturmakta; halkın beklentilerini karşılayamayarak performans açığı vermekte; bu verimsiz yönetim süreci çeşitli yozlaşma ve yolsuzluk olayları ile birleştiğinde ise halkın yönetime olan güvenini azaltmaktadır.
20 nci Yüzyıl boyunca kamu yönetiminde merkezi idarenin merkez ve taşra teşkilatı ile mahalli idareler arasındaki işbölümüne bakıldığında, ülkemizin önemli oranda merkezileştiği görülmektedir. 1950 li yıllardan önce mahalli idarelerin toplam kamu harcamaları içindeki payı oldukça yüksek iken, bu oran 1950 sonrası giderek düşmüştür. 1980 sonrası belediyelere sağlanan imkanlar ve büyükşehir belediyeciliği sonucunda artan mahalli idare katkısı da bozulan bu dengenin onarılmasını ve uluslararası standartlara uyumunu tam olarak sağlayamamıştır.
Aşırı merkezi bir yapı içinde bir yandan merkezi birimler kendilerinden beklenen stratejik liderliği ve politika belirleme özelliğini yitirerek gereksiz ayrıntılara ve kırtasiyeciliğe boğulurken, diğer yandan sağlıklı bir işbölümünden ve görev tanımından yoksun yapılar birbirleriyle uyumsuz bir şekilde değişmiş ve büyümüştür. Koordinasyonun zayıfladığı, kaynak israfının arttığı ve hizmet kalitesinin düştüğü bu ortamda, halkın beklentilerine ve ihtiyaçlarına uygun kamu hizmeti üretimi nicelik ve nitelik olarak gerilemiştir.
Yukarıda belirtilen sorunların en belirgin şekilde hissedildiği kurumlardan biri haline gelen Köy Hizmetleri Genel Müdürlüğü, daha önce YSE (Yol, Su ve Elektrik), Topraksu ile Toprak-İskan Genel Müdürlükleri tarafından yürütülmekte olan görevleri yerine getirmek üzere kurulmuştur. Köy Hizmetleri Genel Müdürlüğünün başlıca görev ve sorumluluk alanı, küçük ölçekli kırsal alt yapının geliştirilmesi olup daha çok kırsal alanlarda küçük sulama planları ve drenaj sistemleri için yer altı ve yer üstü su kaynaklarının geliştirilmesi, tarım alanlarının gayesine uygun şekilde kullanılması, köy yollarının inşaatı ile köylere temiz içme suyu sağlanması ve köylerin elektriklendirilmesi için gerekli tesislerin yapılması, toprak muhafaza, arazi ıslahı, toplulaştırma, tarım dışı amaçlı arazi tahsisi ve iskan hizmetlerine ilişkindir.
3083 sayılı Sulama Alanlarında Arazi Düzenlenmesine Dair Tarım Reformu Kanunu ile 3155 sayılı Tarım Reformu Genel Müdürlüğünün Kuruluş ve Görevleri Hakkında Kanun, 3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunda öngörülen görevlerden sulama, toprak muhafaza, toplulaştırma ve tarım dışı amaçlı arazi tahsisi gibi konulardaki işlerin Bakanlar Kurulunca belirlenen uygulama alanlarında Tarım Reformu Genel Müdürlüğünce yürütülmesini öngörmektedir. Böylece, anılan hizmetlerin yerine getirilmesi bakımından mükerrerlik söz konusu olmaktadır.
Aynı şekilde, İl Özel İdaresi Kanununa göre il özel idareleri tarafından yürütülen bazı hizmetler bakımından da mükerrerlikler bulunmaktadır.
442 sayılı Köy Kanununun, köylerin mecburi işleri arasında saydığı köye kapalı yoldan içecek su getirmek, pis suların akıp gitmesi için üstü kapalı akıntı yapmak gibi görevler de DSİ Genel Müdürlüğü ve Köy Hizmetleri Genel Müdürlüğünün görev alanlarına girmektedir. Köylere içme suyu temini, 7488 sayılı Köy İçmesuları Hakkında Kanuna göre DSİ Genel Müdürlüğünün, 3202 sayılı Kanuna göre ise Köy Hizmetleri Genel Müdürlüğünün görevleri arasındadır.
Benzer yetki mükerrerlikleri 3202 sayılı Kanunun 2 nci maddesinin (f) bendi ile 441 sayılı Tarım ve Köyişleri Bakanlığının Kuruluş ve Görevleri Hakkında Kanun Hükmünde Kararnamenin 9 uncu maddesinin (f) bendi gereğince Köy Hizmetleri Genel Müdürlüğü ile Tarım ve Köyişleri Bakanlığının ana hizmet birimi olan Tarımsal Üretim ve Geliştirme Genel Müdürlüğü arasında da söz konusudur. Yine, 3202 sayılı Kanunun 2 nci maddesinin (k) bendinde geçen görevler, 441 sayılı Kanun Hükmünde Kararnamenin 11 inci maddesinin (a) bendi ile Tarım ve Köyişleri Bakanlığı bünyesindeki Teşkilatlanma ve Destekleme Genel Müdürlüğüne de verilmiş bulunmaktadır.
Örnekleri çoğaltılabilecek bu tür mükerrerliklerden dolayı hizmetlerin gereği gibi yerine getirilmesinde sorunlarla karşılaşılmakta ve ortaya çıkan koordinasyonsuzluk sebebiyle hizmet sunumunda kalite düşmektedir.
Diğer taraftan, Köy Hizmetleri Genel Müdürlüğünün harcamalarının büyük bir bölümü ücretlere gitmektedir. 2003 yılında maaş ödemeleri, Genel Müdürlüğün harcamalarının % 76 sını, ek bütçenin ise % 99 unu oluşturmuştur. Genel Müdürlük şu anda özellikle bölge ve il müdürlüklerinde 53.600 kişi istihdam etmektedir. Personelin yaklaşık 45.000 i il müdürlükleri tarafından gerçekleştirilen inşaat işleri için istihdam edilen işçilerden oluşmaktadır.
Öte yandan, Köy Hizmetleri Genel Müdürlüğü tarafından doğrudan gerçekleştirilen işlerin bir çoğu kırsal yollarla ilgili olup tarım (çoğunlukla sulama), su temini ve iskanla ilgili öteki işler büyük ölçüde özel yükleniciler tarafından yerine getirilmektedir. Köy Hizmetleri Genel Müdürlüğünün konsolide bütçe çerçevesindeki harcamalarının yanı sıra faaliyetlerinin önemli bir bölümü, il özel idarelerinin talebi üzerine ve öteki kuruluşlarla yapılan protokoller çerçevesinde gerçekleştirilmektedir. Bunun sonucu olarak, Köy Hizmetleri Genel Müdürlüğünün gerek personeli, gerekse makineleri büyük ölçüde atıl kalmaktadır.
Yukarıda belirtilen hizmetlerin mahalli müşterek ihtiyaçlara ilişkin olması sebebiyle mahallinde planlanarak yerine getirilmesinde zorunluluk bulunmaktadır. Mahalli müşterek nitelikli hizmetlerin merkezi idare tarafından yürütülmeye çalışılması hizmette etkinliği ve verimliliği azaltmakta ve hizmetlerin daha yüksek maliyetlerle yerine getirilmesine yol açmaktadır. Bu nedenle, Köy Hizmetleri Genel Müdürlüğü tarafından yürütülen hizmetlerin, halen köye ilişkin hizmetlerin yerine getirilmesinde önemli bir rolü bulunan il özel idarelerine devredilmesi öngörülmektedir. Diğer taraftan 5216 sayılı Büyükşehir Belediyesi Kanunu ile büyükşehir belediye sınırları İstanbul ve Kocaeli illerinde il mülki sınırı olarak tespit edildiğinden ve böylece il özel idarelerinin bu görevleri yerine getireceği bir alan kalmadığından, bu illerde Köy Hizmetleri Genel Müdürlüğü tarafından yerine getirilen görevlerin büyükşehir belediyelerine devredilmesi amaçlanmaktadır.
Köy Hizmetleri Genel Müdürlüğü ve ondan önceki kuruluşların kurulduğu dönemin şartları açısından, yürütülen faaliyetlerin merkezi bir planlama çerçevesinde yapılması ihtiyacı söz konusu olabilirdi. Ancak, bugün bu faaliyetlerin mahalli idareler tarafından yerine getirilmesi, hem mahallin ihtiyaçlarına uygun çözüm yollarının bulunmasını kolaylaştıracak hem de atıl kapasitenin kullanılmasını sağlayarak verimliliği artıracaktır.
Yukarıda belirtilen hususlar dikkate alınarak hazırlanan Tasarı ile; Köy Hizmetleri Genel Müdürlüğünün görev ve yetkilerinin İstanbul ve Kocaeli illerinde büyükşehir belediyelerine, diğer illerde il özel idarelerine devredilmesi, aynı Kanunda yer alan iskan konularına ilişkin görev ve yetkilerin ise Bayındırlık ve İskan Bakanlığı tarafından yürütülmesi öngörülmektedir.
HÜKÜMETİN TEKLİF ETTİĞİ METİN
KÖY HİZMETLERİ GENEL MÜDÜRLÜĞÜ TEŞKİLAT VE GÖREVLERİ HAKKINDA KANUNDA DEĞİŞİKLİK YAPILMASI VE KÖY HİZMETLERİ GENEL MÜDÜRLÜĞÜNÜN KALDIRILMASI HAKKINDA KANUN TASARISI
Madde - 1.
09.05.1985 tarihli ve 3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunun adı Köye Yönelik Hizmetler Hakkında Kanun olarak değiştirilmiştir.
Madde - 2.
3202 sayılı Kanunla kurulan Köy Hizmetleri Genel Müdürlüğü kaldırılmıştır.
5018 sayılı Kamu Mali Yönetimi ve Kontrol Kanununun eki (I) sayılı cetvelde yer alan 43-Köy Hizmetleri Genel Müdürlüğü ibaresi cetvelden çıkarılmıştır.
Madde - 3.
Kaldırılan Köy Hizmetleri Genel Müdürlüğünün görev ve yetkileri; İstanbul ve Kocaeli illeri dışında il özel idarelerine, İstanbul ve Kocaeli illerinde ise bu hizmetleri il hudutları dahilinde yapmak üzere büyükşehir belediyelerine devredilmiştir. Ancak, 3202 sayılı Kanunda yer alan iskan konularına ilişkin görev ve yetkiler Bayındırlık ve İskan Bakanlığı tarafından yürütülür.
3202 sayılı Kanun ile diğer mevzuatta geçen Köy Hizmetleri Genel Müdürlüğü ibareleri devir durumuna göre Bayındırlık ve İskan Bakanlığı, büyükşehir belediyesi veya il özel idaresi olarak uygulanır.
Madde - 4.
Kaldırılan Köy Hizmetleri GenelMüdürlüğünün;
Bölge müdürlükleri dahil taşra teşkilatı ile döner sermaye işletmelerine ait kadro ve pozisyonları ile birlikte personeli, araç, gereç ve taşınırları ile hizmet binaları ve diğer taşınmazları, bunlara ait ödeneklerle birlikte İstanbul ve Kocaeli illerinde büyükşehir belediyelerine, diğer yerlerde il özel idarelerine,
Merkez teşkilatı, ulusal veya bölgesel düzeyde faaliyet gösteren araştırma enstitüleri ile Tarımsal Hidroloji Araştırma ve Eğitim Merkezi Müdürlüğünün kadro ve pozisyonlarıyla birlikte personeli, araç, gereç ve taşınırları ile hizmet binaları ve diğer taşınmazları, bunlara ait ödeneklerle birlikte Tarım ve Köyişleri Bakanlığına,
devredilmiştir.
Madde - 5.
Bu Kanunun yayımı tarihi itibarıyla, kaldırılan Köy Hizmetleri Genel Müdürlüğüne ait kadrolar 190 sayılı Genel Kadro ve Usulü Hakkında Kanun Hükmünde Kararnamenin eki (I) sayılı cetvelin ilgili bölümünden çıkarılmış ve söz konusu kadrolardan; Tarım ve Köyişleri Bakanlığına devredilen personelin kadroları (I) sayılı cetvelin adı geçen Bakanlığa ilişkin bölümüne, İstanbul ve İzmit Büyükşehir Belediyeleri ile il özel idarelerine devredilen personelin kadroları ilgili büyükşehir belediyesi ile il özel idaresinin kadro cetvellerine eklenmiş; serbest memur kadroları ve sürekli işçi kadrolarından boş olanlar ile tutulan memur kadroları iptal edilmiştir.
Madde - 6.
KaldırılanKöy Hizmetleri Genel Müdürlüğünde; Genel Müdür, Genel Müdür Yardımcısı, Teftiş Kurulu Başkanı, I. Hukuk Müşaviri, Araştırma, Planlama ve Koordinasyon Dairesi Başkanı, anahizmet birimleri ve yardımcı birimler dahil Daire Başkanı, Bölge Müdürü, Bölge Müdür Yardımcısı, İl Müdürü, İl Müdür Yardımcısı, Döner Sermaye İşletmesi Müdürü, Şube Müdürü ve Müdür unvanlı kadrolarda bulunanların görevleri, Kanunun yayımı tarihinde sona erer. Bunlar durumlarına uygun yeni bir kadroya atanıncaya kadar eski kadrolarına ait aylık, ek gösterge, her türlü zam ve tazminatları ile diğer mali haklarını aynen almaya devam eder ve devredildikleri kurumda ihtiyaç duyulan işlerde görevlendirilebilir. Diğer personel devredilen kadro unvanlarıyla görevlerine devam eder.
Birinci fıkra uyarınca görevleri sona erenler ile devredilen kadro unvanlarından ilgili kurum tarafından ihtiyaç duyulmayan kadro unvanlarında çalışan personel üç ay içinde durumlarına uygun diğer kadrolara atanır. Bu çerçevede ihtiyaç duyulan kadro değişiklikleri 190 sayılı Kanun Hükmünde Kararnamenin 9 uncu maddesinin son fıkrası hükmü uygulanmaksızın anılan Kanun Hükmünde Kararname hükümlerine göre yapılır.
Devredilen personelden ikinci fıkra uyarınca yeni bir kadroya atananların atandıkları kadroların aylık, ek gösterge, her türlü zam ve tazminatları ile diğer mali hakları toplamının net tutarının, eski kadrolarına bağlı olarak en son ayda almakta oldukları aylık, ek gösterge, her türlü zam ve tazminatları ile diğer mali hakları toplamı net tutarından az olması halinde aradaki fark, farklılık giderilinceye kadar atandıkları kadrolarda kaldıkları sürece herhangi bir kesintiye tabi tutulmaksızın tazminat olarak ödenir.
Köy Hizmetleri Genel Müdürlüğü Başmüfettiş ve Müfettişlerinin kadroları ile bu kadrolara ait aylık, ek gösterge ve her türlü zam ve tazminat hakları şahıslarına bağlı olarak saklı tutulur ve bunlar ihtiyaç duyulan işlerde görevlendirilebilirler. Kendilerinin muvafakati üzerine yeni bir kadroya atananlar hakkında bu fıkra hükmü uygulanmaz.
657 sayılı Devlet Memurları Kanununun 4 üncü maddesinin (B) fıkrasına göre istihdam edilen sözleşmeli personelin pozisyonları, başka bir işleme gerek kalmaksızın devredildikleri kurum adına vize edilmiş sayılır.
Sürekli işçi kadrolarında görev yapanlar ile geçici işçi pozisyonunda çalışanlar kadro ve pozisyonlarıyla birlikte devredilir.
Madde - 7.
Kaldırılan Köy Hizmetleri Genel Müdürlüğü tarafından yapılmış olan sözleşmeler, devam eden yatırım projeleri, adı geçen Genel Müdürlüğün leh ve aleyhine açılmış ve açılacak olan davalar ile icra takipleri, bütün hak, yetki, yükümlülük, alacak ve borçlarıyla birlikte Tarım ve Köyişleri Bakanlığına geçer. Devam eden yatırım projeleri ile bu projelerin ilgili kurumlara tahsisine ilişkin işlemler Yüksek Planlama Kurulu tarafından yapılır.
Madde - 8.
Bu Kanun uyarınca yapılacak devir işlemleri Kanunun yayımı tarihinden itibaren bir yıl içinde tamamlanır. Devir işlemleri tamamlanıncaya kadar 3202 sayılı Kanunda belirtilen görevler mevcut personel eliyle yürütülmeye devam olunur.
Devir işlemlerine ilişkin usul ve esaslar İçişleri ve Maliye Bakanlıkları ile Devlet Personel Başkanlığının uygun görüşleri alınarak Tarım ve Köyişleri Bakanlığının teklifi üzerine Bakanlar Kurulunca belirlenir.
Devir nedeniyle personel, kadro, ödenek, taşınır ve taşınmaz devri ve benzeri hususlar ile 3202 sayılı Kanunda yer alan görev ve yetkilerin kullanılmasında ortaya çıkabilecek tereddütleri gidermeye Başbakan yetkilidir.
Madde - 9.
İl özel idareleri ve büyükşehir belediyelerinin gelirlerine ilişkin yeni bir kanuni düzenleme yapılıncaya kadar bu idarelere devredilen personelin aylık ve diğer her türlü mali ve sosyal hakları ilgili yıl bütçe kanununa konulacak ve Maliye Bakanlığınca ilgili idarelere aktarılacak ödeneklerden karşılanır.
Madde - 10.
Bu Kanun uyarınca yapılacak devir işlemleri ile düzenlenecek belgeler her türlü vergi, resim, harç, ücret ve fondan müstesnadır.
Madde - 11.
3202 sayılı Kanunun 38, 39, 43, 44 ve 45 inci maddeleri ile teşkilata ilişkin hükümleri yürürlükten kaldırılmıştır.
Madde - 12.
Bu Kanun yayımı tarihinde yürürlüğe girer.
Madde - 13.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile, 3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunun adı, Kanunda yapılan düzenlemelerle uyumlu olarak Köye Yönelik Hizmetler Hakkında Kanun şeklinde değiştirilmektedir.
Madde - 2.
Madde ile, 3202 sayılı Kanunla kurulan Köy Hizmetleri Genel Müdürlüğü kaldırılmakta ve 5018 sayılı Kamu Mali Yönetimi ve Kontrol Kanununun eki (I) sayılı cetvelden çıkarılmaktadır.
Madde - 3.
Madde ile, kaldırılan Köy Hizmetleri Genel Müdürlüğü tarafından yürütülen hizmetler İstanbul ve Kocaeli illerinde büyükşehir belediyelerine, diğer yerlerde il özel idarelerine devredilmiştir. Ancak, iskan konularına ilişkin görev ve yetkiler Bayındırlık ve İskan Bakanlığı tarafından yürütülecektir.
Madde - 4.
Kaldırılan Köy Hizmetleri Genel Müdürlüğünün;
Bölge müdürlükleri dahil taşra teşkilatı ile döner sermaye işletmelerine ait kadro ve pozisyonları ile birlikte personeli, araç, gereç ve taşınırları ile hizmet binaları ve diğer taşınmazlarının, bunlara ait ödeneklerle birlikte İstanbul ve Kocaeli illerinde büyükşehir belediyelerine, diğer yerlerde il özel idarelerine,
Merkez teşkilatı, ulusal veya bölgesel düzeyde faaliyet gösteren araştırma enstitüleri ile Tarımsal Hidroloji Araştırma ve Eğitim Merkezi Müdürlüğünün kadro ve pozisyonlarıyla birlikte personeli, araç, gereç ve taşınırları ile hizmet binaları ve diğer taşınmazlarının, bunlara ait ödeneklerle birlikte Tarım ve Köyişleri Bakanlığına,
başka bir işleme gerek kalmaksızın Kanunun yayımı tarihinde devredilmesi öngörülmektedir.
Madde - 5.
Kanunun yayımı tarihi itibarıyla, kaldırılan Köy Hizmetleri Genel Müdürlüğüne ait kadrolar 190 sayılı Genel Kadro ve Usulü Hakkında Kanun Hükmünde Kararnamenin ekinden çıkarılmakta, bu kadrolar ilgili kadro cetvellerine eklenmekte, ayrıca, kamudaki tasarruf çalışmalarına uygun olarak, serbest memur kadroları ve sürekli işçi kadrolarından boş olanlar ile tutulan memur kadrolarının bu Kanunun yayımı tarihi itibarıyla iptal edilmesi hükme bağlanmaktadır.
Madde - 6.
Madde ile, personele ilişkin düzenlemeler yapılmaktadır.
Kaldırılan Köy Hizmetleri Genel Müdürlüğünde, bazı kadrolarda görev yapan personelin görevine son verilmektedir. Bunlar, durumlarına uygun yeni bir kadroya atanıncaya kadar eski kadrolarına ait aylık, ek gösterge, her türlü zam ve tazminatları ile diğer mali haklarını aynen almaya devam edeceklerdir. Diğer personel ise devredilen kadro unvanlarıyla görevlerine devam edecektir.
Görevleri sona eren personel ile devredilen kadro unvanlarından ilgili kurum tarafından ihtiyaç duyulmayan kadro unvanlarında çalışan personel devir tarihini takip eden üç ay içerisinde durumlarına uygun diğer kadrolara atanacaktır.
Devredilen personelden yeni bir kadroya atananların atandıkları yeni kadrolarının aylık, ek gösterge, her türlü zam ve tazminatları ile diğer mali hakları toplamının net tutarının, eski kadrolarına bağlı olarak en son ayda almakta oldukları aylık, ek gösterge, her türlü zam ve tazminatları ile diğer mali hakları toplamı net tutarından az olması halinde aradaki fark, farklılık giderilinceye kadar atandıkları kadrolarda kaldıkları sürece herhangi bir kesintiye tabi tutulmaksızın tazminat olarak ödenecektir.
Diğer taraftan, müfettişliğin kariyer bir meslek olması nedeniyle, müfettişlerle ilgili düzenleme buna uygun olarak yapılmıştır. Bu kapsamda kaldırılan Köy Hizmetleri Genel Müdürlüğünde Başmüfettiş ve MüfettişIerin kadroları ile bu kadrolara ait aylık, ek gösterge ve her türlü zam ve tazminat hakları şahıslarına bağlı olarak saklı tutulmaktadır. Kendilerinin muvafakati üzerine yeni bir kadroya atananlar hakkında bu hüküm uygulanmayacaktır.
Madde - 7.
Madde ile, kaldırılan Köy Hizmetleri Genel Müdürlüğü tarafından yapılmış olan sözleşmeler, devam eden yatırım projeleri, adı geçen Genel Müdürlüğün leh ve aleyhine açılmış ve açılacak olan davalar ile icra takiplerinin, bütün hak, yetki, yükümlülük, alacak ve borçlarıyla birlikte Tarım ve Köyişleri Bakanlığına geçmesi hükme bağlanmaktadır. Devam eden yatırım projeleri ile bu projelerin ilgili kurumlara tahsisine ilişkin tüm işlemler Yüksek Planlama Kurulu tarafından yapılacaktır.
Madde - 8.
Madde ile, işlerin sürüncemede kalmaması için, bu Kanun uyarınca yapılacak devir işlemlerinin Kanunun yayımı tarihinden itibaren bir yıl içinde tamamlanması ve devir işlemleri tamamlanıncaya kadar 3202 sayılı Kanunda belirtilen görevlerin mevcut personel eliyle yürütülmeye devam edilmesi öngörülmektedir.
Devir işlemlerine ilişkin usul ve esaslar, İçişleri ve Maliye Bakanlıkları ile Devlet Personel Başkanlığının uygun görüşleri alınarak Tarım ve Köyişleri Bakanlığının teklifi üzerine Bakanlar Kurulunca belirlenecektir.
Diğer taraftan, Kanunun uygulama aşamasında, devir nedeniyle personel, kadro, ödenek, taşınır ve taşınmaz devri ve benzeri hususlar ile 3202 sayılı Kanunda yer alan görev ve yetkilerin kullanılmasında ortaya çıkabilecek tereddütleri gidermek üzere Başbakan yetkili kılınmaktadır.
Madde - 9.
Madde ile, il özel idareleri ve büyükşehir belediyelerinin gelirlerine ilişkin yeni bir kanuni düzenleme yapılıncaya kadar bu idarelere devredilen personelin aylık ve diğer her türlü mali ve sosyal haklarının ilgili yıl bütçe kanununa konulacak ve Maliye Bakanlığınca ilgili idarelere aktarılacak ödeneklerden karşılanması hükme bağlanmaktadır.
Madde - 10.
Madde ile, Kanun uyarınca yapılacak devir işlemleri ile düzenlenecek belgelerin her türlü vergi, resim, harç, ücret ve fondan istisna tutulması öngörülmektedir.
Madde - 11.
Madde ile, 3202 sayılı Kanunun 38, 39,43,44 ve 45 inci maddeleri yürürlükten kaldırılmakta, ayrıca Köy Hizmetleri Genel Müdürlüğünün; merkez, taşra ve döner sermaye işletmeleri dahil tüm teşkilatı ile birlikte kaldırıldığı hususu açıklığa kavuşturulmaktadır.
Madde - 12.
Yürürlük maddesidir.
Madde - 13.
Yürütme maddesidir.
Tarım, Orman ve Köyişleri Komisyonu Raporu
T.C.
Tarım, Orman ve Köyişleri Komisyonu
Esas No	1/915
Karar No	27
23.11.2004
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 21.10.2004 tarihinde tali komisyon olarak Komisyonumuza havale edilen Köy Hizmetleri Genel Müdürlüğü Teşkilat ve Görevleri Hakkında Kanunda Değişiklik Yapılması ve Köy Hizmetleri Genel Müdürlüğünün Kaldırılması Hakkında Kanun Tasarısı, Komisyonumuzun 23.11.2004 tarihli toplantısında Tarım ve Köyişleri Bakanlığı, İçişleri Bakanlığı, Maliye Bakanlığı, Devlet Planlama Teşkilatı, Devlet Personel Başkanlığı yetkilileri ve çeşitli sivil toplum kuruluşlarının temsilcilerinin de katılımlarıyla görüşülmüştür.
Tasarı ile; Köy Hizmetleri Genel Müdürlüğü kaldırılmakta, Köy Hizmetleri Genel Müdürlüğünün görev ve yetkilerinin İstanbul ve Kocaeli illerinde Büyükşehir Belediyelerine, diğer illerde il özel idarelerine devredilmesi ve iskan konularına ilişkin görev ve yetkilerin Bayındırlık ve İskan Bakanlığı tarafından yürütülmesi öngörülmektedir.
Kanun Tasarısının tümü üzerinde yapılan görüşmelerin ardından, Tasarı ve gerekçesi Komisyonumuzca benimsenerek maddelerine geçilmiştir.
Tasarının maddeleri üzerindeki görüşmelerin sonucunda;
Tasarının 3 üncü maddesi;
Köy Hizmetleri Genel Müdürlüğünün görev alanına giren toprak ve su kaynaklarının korunması ve geliştirilmesine yönelik tarımsal altyapı, araştırma ve uygulama hizmetlerinin, ulusal ve bölgesel düzeyde yürütülmesi gereken hizmetler olduğu, Özel İdarenin tarımsal altyapı yatırımlarına katkısının yok denecek düzeyde olduğu, Avrupa Birliği ile uyum sürecinde tarımsal altyapı hizmetlerinin tamamlanması ve kırsal altyapı desteklerinin hayata geçirilebilmesi için, Tarım ve Köyişleri Bakanlığının bu konuda görevli ve yetkili kılınması gerektiği gerekçesiyle verilen önergenin kabul edilmesi suretiyle,
Tasarının 4 üncü maddesi;
Köy Hizmetleri Genel Müdürlüğünün görev alanına giren konularda toprak kaynaklarının iyileştirilmesi konusunda bölgesel düzeyde çalışan bölge müdürlükleri ve proje müdürlükleri ile ülke düzeyinde çalışan personelin hizmet içi eğitimi çalışmalarını yürüten ve doğrudan Genel Müdürlüğe bağlı olarak çalışan eğitim merkezi müdürlüklerinin özel idarelere devredilmesi durumunda ülke düzeyinde değil il bazında çalışma yapabilecekleri, ulusal ve bölgesel düzeyde toprak ve su kaynaklarının korunması ve geliştirilmesi çalışmalarını yürüten bölge müdürlükleri ve proje müdürlükleri ile bilgi ihtiyacının arttığı günümüzde gelişen teknolojilerin yakından izlenerek, hizmet içi eğitimlerle personelin uzmanlaşmasına ihtiyaç duyulması nedeniyle eğitim merkezi müdürlüklerinin merkezi düzeyde çalışmasının zorunlu olduğu, Madde ile, Bölge Müdürlüklerinde yol, içmesuyu, kanalizasyon, köy içi altyapı tesisleri konularına ilişkin hizmette çalışanların özel idarelere devrinin mümkün olacağı ve Köy Hizmetleri Genel Müdürlüğünün taraf olduğu sözleşmeler, protokoller, taahhütler olduğu gibi, ayni hak yönü ile zilyetlikten kaynaklanan kazanımlarının da bulunduğu, bu hak ve yükümlülüklerin de ilgili kurumlara devrinin gerekli olduğu gerekçeleriyle verilen önergenin kabul edilmesi suretiyle,
Tasarının 6 ncı maddesi;
Birinci fıkra hükümleri uyarınca görevleri sona erenler ile devredilen kadro unvanlarından, ilgili kurum tarafından durumlarına uygun kadrolara atanmaları işlemlerinin sağlıklı yapılabilmesi için, ikinci fıkranın birinci cümlesinde yer alan üç ay ibaresinin altı ay olarak değiştirilmesine ilişkin önergenin kabul edilmesi suretiyle,
Tasarının 12 nci maddesi;
2004 yılı uygulamalarında karışıklık yaşanmaması, mali uygulamalarda kolaylık sağlanması ve devam eden ihaleli işlerin aksamadan yürütülebilmesi ile tasfiye süresiyle devir işlemi süresinin aynı olması nedeniyle Kanunun yürürlük tarihinin mali yılbaşı ile çakıştırılarak 1.1.2005 olarak değiştirilmesinin uygun olacağı gerekçesiyle verilen önergenin kabul edilmesi suretiyle,
Değiştirilerek, diğer maddeleri ise aynen kabul edilmiştir.
Raporumuz, havalesi gereği Plan ve Bütçe Komisyonuna sunulmak üzere Yüksek Başkanlığa saygıyla arz olunur.
KARŞI OY YAZISI
Köy Hizmetleri Genel Müdürlüğü Teşkilat ve Görevleri Hakkında Kanunda Değişiklik Yapılması ve Köy Hizmetleri Genel Müdürlüğünün Kaldırılması Hakkında Kanun Tasarısı, 23.11.2004 günü, Tarım, Orman ve Köyişleri Komisyonunda görüşülmüştür.
Komisyonun Cumhuriyet Halk Partili milletvekilleri olarak, Tasarının getirdiği hükümlerin tarımsal - kırsal altyapıda olumsuz gelişmelere neden olacağı gereçesiyle, Tasarıya tümüyle karşıyız.
Tasarı; ulusal devlet eliyle havza bazında planlanarak yürütülmesi gereken işleri mahalli ve müşterek nitelikli olarak niteleyerek İl Özel İdarelerine ve Büyükşehir Belediyelerine devretmekte, Anayasanın 44 ve 45 inci maddeleri ile devlet tüzel kişiliğine yüklenen görevleri devlet tüzel kişiliği kapsamının dışına çıkarmakta, toprak ve su kaynaklarımızı korumasız bırakmakta, tarımsal ve kırsal altyapının geliştirilmesi gereğine aykırı bir yönelim sergilemektedir. Bu süreç, AB üyeliği sürecinde 31 müzakere başlığından birisini oluşturan tarım müzakerelerinin başarıyla sonuçlandırılmasını da engelleyici niteliktedir.
Ayrıca, İl Özel İdarelerinin müteahhitler aracılığıyla işleri görmesi öngörülerek; kamu hizmetlerinin gerektirdiği asli ve sürekli görevlerin memurlar ve diğer kamu görevlileri dışında kişilerce görülmesi sağlanmaya çalışılmakta, böylece taşeronlaşma ve sendikasızlaştırma adeta teşvik edilmektedir.
Anayasanın 6, 44, 45, 126, 127, 128 ve 166 ncı maddelerine aykırı, sosyal devleti tasfiye eden Tasarı, ülkenin tarım sektöründeki çöküşü hızlandıracak ve kırsal yoksulluğu derinleştirecektir.
Ülkemizin kırsal kesim yol ve su hizmetlerinde büyük farklılıklar bulunmaktadır.
Örneğin; asfalt yol oranı Giresun'da % 5 iken Burdur'da % 96'dır. Yani iller ve bölgeler arasında büyük bir dengesizlik mevcuttur.
Özel idarelere yapılacak yardımlarda nüfus esas alınacağına göre bu farklılıklar gittikçe artacaktır. Merkezi bir planlama yapılmasında bu açıdan zorunluluk vardır ve bu tasarı bir çözüm getirmemektedir.
Ayrıca, Komisyon görüşmeleri sırasında AKP'li milletvekillerinin bir kısmının demokrasi kültürü ile bağdaşmayan tutum ve davranışları, Tasarının olgun bir ortamda değerlendirilmesini de engellemiştir.
Sayılan gerekçelerle, Tarım, Orman ve Köyişleri Komisyonunun Cumhuriyet Halk Partili milletvekilleri olarak, Köy Hizmetleri Genel Müdürlüğünü kaldıran Tasarıya tümüyle karşı çıkıyoruz.
TARIM, ORMAN VE KÖYİŞLERİ KOMİSYONUNUN KABUL ETTİĞİ METİN
KÖY HİZMETLERİ GENEL MÜDÜRLÜĞÜ TEŞKİLAT VE GÖREVLERİ HAKKINDA KANUNDA DEĞİŞİKLİK YAPILMASI VE KÖY HİZMETLERİ GENEL MÜDÜRLÜĞÜNÜN KALDIRILMASI HAKKINDA KANUN TASARISI
Madde - 1.
Tasarının 1 inci maddesi Komisyonumuzca aynen kabul edilmiştir.
Madde - 2.
Tasarının 2 nci maddesi Komisyonumuzca aynen kabul edilmiştir.
Madde - 3.
Kaldırılan Köy Hizmetleri Genel Müdürlüğünün yol, içmesuyu, kanalizasyon, köy içi altyapı tesisleri konularına ilişkin görev ve yetkileri; İstanbul ve Kocaeli illeri dışında il özel idarelerine, İstanbul ve Kocaeli illerinde ise bu hizmetleri il hudutları dahilinde yapmak üzere büyükşehir belediyelerine devredilmiştir.
3202 sayılı Kanunda yer alan toprak ve su kaynaklarının korunması, araştırılması ve geliştirilmesi, sulama, gölet yapımı, arazi toplulaştırması, tarla içi geliştirme hizmetleri, arazi ıslahı, toprak koruma konularına ilişkin görev ve yetkiler il özel idareleri ile işbirliği ve koordinasyon içerisinde Tarım ve Köyişleri Bakanlığı tarafından yürütülür.
3202 sayılı Kanunda yer alan göçmen, göçebe ve iskan konularına ilişkin görev ve yetkiler Bayındırlık ve İskan Bakanlığı tarafından yürütülür ve anılan Kanunun 38 inci maddesinde belirtilen yetkiler bu amaçla adı geçen Bakanlık tarafından kullanılır.
3202 sayılı Kanun ile diğer mevzuatta geçen Köy Hizmetleri Genel Müdürlüğü ibareleri devir durumuna göre büyükşehir belediyesi, il özel idaresi veya Tarım ve Köyişleri Bakanlığı olarak uygulanır.
Madde - 4.
Kaldırılan Köy Hizmetleri Genel Müdürlüğünün;
İl Müdürlükleri ile döner sermaye işletmelerine ait kadro ve pozisyonları ile birlikte personeli, araç, gereç ve taşınırları ile hizmet binaları ve diğer taşınmazları, ayni haklardan ve özel hukuk ilişkilerinden kaynaklanan hak ve yükümlülükleri, bunlara ait ödeneklerle birlikte İstanbul ve Kocaeli illerinde büyükşehir belediyelerine, diğer illerde il özel idarelerine,
Merkez teşkilatı, ulusal veya bölgesel düzeyde faaliyet gösteren bölge müdürlükleri, araştırma enstitüleri, proje müdürlükleri, eğitim merkezi müdürlükleri ile Tarımsal Hidroloji Araştırma ve Eğitim Merkezi Müdürlükleri; kadro ve pozisyonlarıyla birlikte sadece 657 sayılı Devlet Memurları Kanununa tabi personeli, araç, gereç ve taşınırları ile hizmet binaları ve diğer taşınmazları, ayni haklardan ve özel hukuk ilişkilerinden kaynaklanan hak ve yükümlülükleri, bunlara ait ödeneklerle birlikte Tarım ve Köyişleri Bakanlığına,
Devredilmiştir.
Madde - 5.
Tasarının 5 inci maddesi Komisyonumuzca aynen kabul edilmiştir.
Madde - 6.
Kaldırılan Köy Hizmetleri Genel Müdürlüğünde; Genel Müdür, Genel Müdür Yardımcısı, Teftiş Kurulu Başkanı, I. Hukuk Müşaviri, Araştırma, Planlama ve Koordinasyon Dairesi Başkanı, anahizmet birimleri ve yardımcı birimler dahil Daire Başkanı, Bölge Müdürü, Bölge Müdür Yardımcısı, İl Müdürü, İl Müdür Yardımcısı, Döner Sermaye İşletmesi Müdürü, Şube Müdürü ve Müdür unvanlı kadrolarda bulunanların görevleri, Kanunun yayımı tarihinde sona erer. Bunlar durumlarına uygun yeni bir kadroya atanıncaya kadar eski kadrolarına ait aylık, ek gösterge, her türlü zam ve tazminatları ile diğer mali haklarını aynen almaya devam eder ve devredildikleri kurumda ihtiyaç duyulan işlerde görevlendirilebilir. Diğer personel devredilen kadro unvanlarıyla görevlerine devam eder.
Birinci fıkra uyarınca görevleri sona erenler ile devredilen kadro unvanlarından ilgili kurum tarafından ihtiyaç duyulmayan kadro unvanlarında çalışan personel altı ay içinde durumlarına uygun diğer kadrolara atanır. Bu çerçevede ihtiyaç duyulan kadro değişiklikleri 190 sayılı Kanun Hükmünde Kararnamenin 9 uncu maddesinin son fıkrası hükmü uygulanmaksızın anılan Kanun Hükmünde Kararname hükümlerine göre yapılır.
Devredilen personelden ikinci fıkra uyarınca yeni bir kadroya atananların atandıkları kadroların aylık, ek gösterge, her türlü zam ve tazminatları ile diğer mali hakları toplamının net tutarının, eski kadrolarına bağlı olarak en son ayda almakta oldukları aylık, ek gösterge, her türlü zam ve tazminatları ile diğer mali hakları toplamı net tutarından az olması halinde aradaki fark, farklılık giderilinceye kadar atandıkları kadrolarda kaldıkları sürece herhangi bir kesintiye tabi tutulmaksızın tazminat olarak ödenir.
Köy Hizmetleri Genel Müdürlüğü Başmüfettiş ve Müfettişlerinin kadroları ile bu kadrolara ait aylık, ek gösterge ve her türlü zam ve tazminat hakları şahıslarına bağlı olarak saklı tutulur ve bunlar ihtiyaç duyulan işlerde görevlendirilebilirler. Kendilerinin muvafakatı üzerine yeni bir kadroya atananlar hakkında bu fıkra hükmü uygulanmaz.
657 sayılı Devlet Memurları Kanununun 4 üncü maddesinin (B) fıkrasına göre istihdam edilen sözleşmeli personelin pozisyonları, başka bir işleme gerek kalmaksızın devredildikleri kurum adına vize edilmiş sayılır.
Sürekli işçi kadrolarında görev yapanlar ile geçici işçi işçi pozisyonunda çalışanlar kadro ve pozisyonlarıyla birlikte devredilir.
Madde - 7.
Tasarının 7 nci maddesi Komisyonumuzca aynen kabul edilmiştir.
Madde - 8.
Tasarının 8 inci maddesi Komisyonumuzca aynen kabul edilmiştir.
Madde - 9.
Tasarının 9 uncu maddesi Komisyonumuzca aynen kabul edilmiştir.
Madde - 10.
Tasarının 10 uncu maddesi Komisyonumuzca aynen kabul edilmiştir.
Madde - 11.
Tasarının 11 inci maddesi Komisyonumuzca aynen kabul edilmiştir.
Madde - 12.
Bu Kanun 1.1.2005 tarihinde yürürlüğe girer.
Madde - 13.
Tasarının 13 üncü maddesi Komisyonumuzca aynen kabul edilmiştir.
Plan ve Bütçe Komisyonu Raporu
T.C.
Plan ve Bütçe Komisyonu
Esas No	1/915
Karar No	14
27.11.2004
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulunca 21.10.2004 tarihinde Türkiye Büyük Millet Meclisi Başkanlığına sunulan ve Başkanlıkça 25.10.2004 tarihinde tali komisyon olarak Tarım, Orman ve Köyişleri Komisyonu ile İçişleri Komisyonuna, esas komisyon olarak da Komisyonumuza havale edilen Köy Hizmetleri Genel Müdürlüğü Teşkilat ve Görevleri Hakkında Kanunda Değişiklik Yapılması ve Köy Hizmetleri Genel Müdürlüğünün Kaldırılması Hakkında Kanun Tasarısı, Komisyonumuzun 23.11.2004 tarihinde, Hükümeti temsilen Tarım ve Köyişleri Bakanı Sami GÜÇLÜ ile Maliye Bakanlığı, Tarım ve Köyişleri Bakanlığı, Devlet Planlama Teşkilatı Müsteşarlığı ve Hazine Müsteşarlığı temsilcilerinin katılımlarıyla yapmış olduğu 14 üncü Birleşiminde incelenip, görüşülmüştür.
Bilindiği gibi, günümüzde hizmetlerin çeşitlenmesi bu hizmetlere yönelik taleplerin artması sonucunu doğurmuştur. Bu taleplerin gereği gibi karşılanabilmesi amacıyla hizmetlerin, etkinliğinin artırılması için, yerel düzeyde yerine getirilmesi hususu ön plana çıkmıştır.
20 nci Yüzyıl boyunca kamu yönetiminde, hizmetlerin sunumu açısından yerel yönetimler aleyhine merkezi idarenin merkez ve taşra teşkilatının sunduğu hizmetler açısından bir artış gerçekleşmiştir. Merkezi idarenin görev ve hizmetlerinin aşırı derecede artmış olması stratejik liderlik ve koordinasyon görevlerinin geri plana itilerek gereksiz ayrıntılara ve kırtasiyeciliğe boğulmasına neden olmuştur. Bu durumda hizmetlerin kalitesini düşürerek halkın beklentilerine ve ihtiyaçlarına uygun nitelikte ve nicelikte kamu hizmeti sunumunu önlemiştir.
Merkezi idare içinde örgütlenmiş olan Köy Hizmetleri Genel Müdürlüğünün, şu an itibariyle yürütmekte olduğu pek çok görev çeşitli kanunlarla diğer kamu kurum ve kuruluşlarına da verilmiştir. Dolayısıyla bu alanda hizmet tekrarı söz konusu olmaktadır. Bu mükerrerlikler dolayısıyla hizmetler gereği gibi sunulamamakta ve koordinasyonsuzluk hizmet kalitesini düşürmektedir.
Ayrıca, Genel Müdürlük tarafından sunulan pek çok hizmet mahalli müşterek nitelikte bulunmaktadır. Bu nedenle bu hizmetlerin mahallinde planlanarak yerine getirilmesinde zorunluluk bulunmaktadır. Böylece bu hizmetler daha kaliteli ve verimli sunulmakla birlikte maliyetler de azalacaktır.
Tasarı ve gerekçesi incelendiğinde;
3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunun adının Köye Yönelik Hizmetler Hakkında Kanun olarak değiştirilmesi ve Köy Hizmetleri Genel Müdürlüğünün kaldırılmasının,
Köy Hizmetleri Genel Müdürlüğünün görev ve yetkilerinin İstanbul ve Kocaeli illerinde büyükşehir belediyelerine, diğer illerde il özel idarelerine, iskana ilişkin görev ve yetkilerinin ise Bayındırlık ve İskan Bakanlığına devredilmesinin,
Kaldırılan Köy Hizmetleri Genel Müdürlüğünün personel, araç, gereç, taşınır ve taşınmazlarının ilgili kurum ve kuruluşlara devrinin,
Köy Hizmetleri Genel Müdürlüğü tarafından yapılmış olan sözleşmelerin, devam eden yatırım projelerin, adı geçen Genel Müdürlüğün leh ve aleyhine açılmış ve açılacak olan davalar ile icra takiplerinin, bütün hak, yetki, yükümlülük, alacak ve borçlarıyla birlikte Tarım ve Köyişleri Bakanlığına devrinin,
Devam eden yatırım projeleri ile bu projelerin ilgili kurumlara tahsisine ilişkin işlemlerin Yüksek Planlama Kurulu tarafından yapılacağının,
Devir işlemlerine ilişkin usul ve esasların İçişleri ve Maliye bakanlıkları ile Devlet Personel Başkanlığının uygun görüşleri alınarak Tarım ve Köyişleri Bakanlığının teklifi üzerine Bakanlar Kurulunca belirlenmesinin,
Devir nedeniyle personel, kadro, ödenek, taşınır ve taşınmaz devri ve benzeri hususlar ile 3202 sayılı Kanunda yer alan görev ve yetkilerin kullanılmasında ortaya çıkabilecek tereddütlerin giderilmesinde Başbakanın yetkili kılınmasının,
Devir işlemleri ile ilgili olarak düzenlenecek belgelerin her türlü vergi, resim, harç, ücret ve fondan istisna tutulmasının,
3202 sayılı Kanunun 38, 39, 43, 44 ve 45 inci maddeleri ile teşkilata ilişkin hükümlerinin yürürlükten kaldırılmasının,
Öngörüldüğü anlaşılmaktadır.
Komisyonumuzda Tasarının tümü üzerinde yapılan görüşmelerde;
Köy Hizmetleri Genel Müdürlüğünün yürüttüğü hizmetler alanında ciddi bir birikiminin olduğu ve bu birikimin yok edilmesinin doğru olmayacağı,
Yerel yönetimlere bu Tasarıda olduğu gibi çok önemli yetkiler aktarmanın üniter Devlet yapısını bozucu sonuçlar doğurma riski taşıdığı,
Son zamanlarda izlenen politikalarla Köy Hizmetleri Genel Müdürlüğünün işlevinin azaltılmış olduğu ve imkanlarının başka alanlarda kullanıldığı, bu nedenlerle yerine getirmesi gereken hizmetleri gereği gibi yerine getiremediği
Belirtilmiştir.
Hükümet adına yapılan açıklamalarda ise; Köy Hizmetleri Genel Müdürlüğü tarafından yürütülen hizmetlerin yerel idarelere bırakılmasının herhangi bir aksaklığa yol açmayacağı, bu hizmetlerin yerelde daha etkin bir şekilde yürütülebileceği,
İfade edilmiştir.
Tasarının geneli üzerindeki görüşmeleri takiben, konunun daha ayrıntılı bir şekilde incelenebilmesi amacıyla bir alt komisyon oluşturulmasına ve alt komisyon çalışmalarını takiben çalışmalara devam edilmesine karar verilmiştir.
Alt komisyonumuz; çeşitli tarihlerde ilgili kamu kurum ve kuruluşları ile konuyla ilgili sivil toplum örgütlerinin temsilcilerinin katılımlarıyla yaptığı toplantılarda, konuyu bütün yönleri ile ayrıntılı bir şekilde değerlendirerek çalışmalarını bir rapor ve metin halinde Komisyonumuza sunmuştur.
Alt komisyon; Köy Hizmetleri Genel Müdürlüğü, Tarım ve Köyişleri Bakanlığı, Bayındırlık ve İskan Bakanlığı, Maliye Bakanlığı, Çalışma ve Sosyal Güvenlik Bakanlığı, İçişleri Bakanlığı, Devlet Planlama Teşkilatı Müsteşarlığı, Devlet Personel Başkanlığı temsilcilerinin de katılımlarıyla toplantılar yapmış, ayrıca sivil toplum kuruluşlarından TEMA, TÜRK-İŞ, DİSK, HAK-İŞ, TÜRKİYE YOL-İŞ, TÜRKİYE KAMU-SEN, KESK, MEMUR-SEN, BASK ve TMMOB temsilcileriyle bir toplantı düzenleyerek Tasarı ile ilgili görüşlerini almıştır.
Alt Komisyonda Tasarı üzerindeki görüşmelerde;
Köy Hizmetleri Genel Müdürlüğünün yanlış kanının aksine verimli çalışan bir Kurum olduğu, ancak bölge müdürlükleri gibi konularda bir rehabilitasyon ihtiyacının bulunduğu, Köy Hizmetleri Genel Müdürlüğünün esas itibariyle koordinasyon görevini yürütmesi gerektiği,
Toprak ve su kaynaklarının kullanılması ve ıslahının bir Devlet politikasıyla ve genel bir bakış açısıyla ele alınması gerektiği, bu konunun yerel yönetimlere bırakılmasının doğru olmayacağı, teknik olarak da havza ve bölge ölçeğinde planlanması gereken hizmetlerin bulunduğu,
Personele ilişkin hükümlerin gözden geçirilerek sorun doğurmasını ve mağduriyete yol açılmasını önleyecek şekilde yeniden düzenlenmesi gerektiği,
Genel Müdürlüğün devrinde geçiş dönemi öngörülerek ayrıntılı düzenlemeler yapılması gerektiği,
Kış döneminde devrin kar mücadelesini aksatabileceği, bu nedenle devir yapılan kurum ve kuruluşların devre ilişkin yapılanmalarını vakit kaybetmeksizin gerçekleştirmesi gerektiği,
Genel Müdürlüğün tüzel kişiliğinin, Kanunun yayımı tarihinde ortadan kalkmaması gerektiği, ilk önce taşra, sonra merkez teşkilatının devredilmesi yönünde kademeli bir uygulamanın benimsenmesinin yerinde olacağı,
Genel Müdürlükte alt yapı hizmetleri konusunda çalışan nitelikli personelin uygun kurum ve kuruluşlara aktarılması hususunun göz önünde bulundurulması gerektiği,
Kurum hafızasının kaybolmaması ve bu hafızadan yararlanmak için İçişleri Bakanlığı bünyesinde, hizmetlerin koordinasyonu, planlanması, takibi ve yürütme şeklini belirleyecek bir birim kurulmasının faydalı olacağı,
Tasarı ile 3202 sayılı Kanunun adının değiştirilerek Köylere Yönelik Hizmetler Hakkında Kanun haline getirildiği, ancak Kanunun içerisinde kaldırılan Köy Hizmetleri Genel Müdürlüğü teşkilatı ile ilgili hükümlerin yer almaya devam edeceği, görevler ve birimlerle ilgili hükümlerin iç içe olmasından dolayı teşkilata ilişkin hükümlerin genel bir ifadeyle yürürlükten kaldırılamayacağı, Tasarının kod kanun şeklinde hazırlanmasının doğru olmadığı,
İfade edilmiş, ayrıca sivil toplum örgütleri tarafından;
Tasarının kamuoyunda yeteri kadar tartışılmamış ve hazırlanırken sivil toplum örgütlerinin görüşlerinin alınmamış olduğu, demokratik katılım noktasında çıkacak kanunun ortak aklın ürünü olması gerektiği,
Aktarılması öngörülen hizmetlerin il özel idarelerinin mevcut yapısı ve personeliyle gereği gibi yerine getirilemeyeceği, il özel idarelerinin bu yükün altından kalkamayacağı,
Personelin devredilmesi sonucunda çalışanların bulundukları ilde kalacağı, böylece dolaşım haklarının ellerinden alınacağı ve Anayasaya aykırı bir durumun ortaya çıkacağı, ülke düzeyinde kültür dolaşımı anlamına da gelen memur yer değiştirmelerinin böylece engelleneceği,
Özellikle köy yollarının kar nedeniyle kapandığı bu dönemde Tasarının sıkıntılara yol açacağı, köylere götürülen diğer hizmetlerde de ciddi azalmaların yaşanacağı ve Tasarının geri çekilmesi gerektiği,
Su kaynaklarının ve tarım arazilerinin korunmasının Köy Hizmetleri Genel Müdürlüğünün yerine getirdiği önemli görevlerden olduğu, dünyada bu konularda önemli problemlerin yaşandığı ve hassasiyetle üzerinde durulduğu, Tasarının kanunlaşması halinde çok önemli olan bu hizmetlerin aksayacağı ve merkezi yaklaşımın ortadan kalkacağı,
Toprak ve su politikalarının ulusal ölçekli işler olduğu, yerel yönetimlerin mahalli müşterek nitelikteki hizmetleri arasında değerlendirilemeyeceği,
Ülkemizde var olan bölgeler arası gelişmişlik farklılıklarının bu düzenlemeler ile daha da derinleşeceği,
Demokratikleşme konusunda yerelleşmeye ihtiyaç bulunduğu ancak, bu konuda önceliğin Köy Hizmetleri Genel Müdürlüğü gibi kurumlardan başlatılmasının doğru olmayacağı,
Ülkemizin, bilinçli ve ulusal düzeyde bir su politikası izlemediği takdirde çölleşme tehdidiyle karşı karşıya kalabileceği, Türkiye nin toprak ve su zengini bir ülke olmadığı, insanlarımızın sağlıklı beslenebilmesi için bile toprak ve su kaynaklarının titizlikle korunması gerektiği,
Verimli tarım arazilerinin sanayileşmeyle birlikte önemli ölçüde tahribata uğradığı ve bir kısmının da yok olduğu, özellikle sanayileşmiş bölgelerde, yerel yönetimlerin mevcut icraatlarının da tarım arazilerini azalttığı,
Toprak ve su kaynakları yönetimi konusunun uzmanlık gerektiren bir alan olduğu ve konunun uzmanı olan Tarım ve Köyişleri Bakanlığı tarafından etraflıca ele alınarak uygun düzenlemelerin yapılması gerektiği,
Toprak yönetimine ilişkin olarak bir kanun tasarısının hazırlanmakta olduğu, yapılacak düzenlemelerde bu çalışmalarla eşgüdümün sağlanması ve ortaya çıkabilecek karışıklıkların önlenmesi gerektiği,
Köy Hizmetleri Genel Müdürlüğü bütçesinin %85 inin personel ödemelerine gittiği yönünde bilgiler verildiği, ancak, Kurum bütçesinin önemli bir kısmını oluşturan işçilik harcamalarının cari harcamalar içinde yer almakla birlikte yatırımların gerçekleşmesini sağlayan önemli bir unsur olduğu, bu açıdan katma değer yaratan yatırım giderleri gibi değerlendirmenin daha doğru olacağı,
Gibi görüş ve eleştiriler dile getirilmiştir.
Yapılan görüşmelerin ardından, öncelikle yasama tekniği açısından Tasarının mahzurlarını gidermek için nasıl düzenlemesi gerektiği çözüme kavuşturulmuş, Tasarının kod kanun şeklinde değil, 3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunda değişiklik yapan çerçeve maddeler ve devre ilişkin geçici maddeler içeren bir Kanun şeklinde düzenlenmesi yöntemi benimsenmiştir.
3202 sayılı Kanunda teşkilata ilişkin hükümlerin kalmasının doğru olmayacağı, fakat bu hükümlerin net olarak belirlenmeden yürürlükten kaldırıldığını belirtmenin belirsizliğe ve tereddütlere yol açabileceği, üstelik teşkilatla ilgili hükümlerin görevlerle içiçe geçmiş olduğu vurgulanmıştır. Bu sakıncaları gidermek için, zaten Tasarı ile adı değiştirilen 3202 sayılı Kanunun yalnızca köylere yönelik hizmetleri düzenleyecek hükümleri içerecek şekilde değiştirilmesi kabul edilmiştir. Bu kapsamda Kanunun 2 nci maddesindeki görevler arasına, ana hizmet birimlerinin görevleri arasında yer alan birkaç hususun önemine binaen taşınması ve birimlerle ilgili maddelerin tamamının yürürlükten kaldırılması kararlaştırılmıştır. Kanunda kalması gereken maddeler belirlenip gerekli değişiklikler yapılmış, yürürlükten kalkacak tüm maddeler tek tek yazılmıştır.
Bu doğrultuda Tasarının,
1 inci maddesi aynen,
3202 sayılı Kanunun Amaç başlıklı 1 inci maddesinin Kanunun yeni içeriğine uyumlaştırılmasını düzenleyen hükmün metne çerçeve 2 nci madde olarak eklenmesi suretiyle,
3202 sayılı Kanunun Görev başlıklı 2 nci maddesinin, Hizmetler başlığı altında köye yönelik hizmetleri ana hizmet birimlerinin görevleri arasından aktarmalar, bazı değişiklikler ve ilavelerle düzenleyen hükmün metne yeni çerçeve 3 üncü madde olarak eklenmesi suretiyle,
3202 sayılı Kanunun, Köy Hizmetleri Genel Müdürlüğünün görevleriyle ilgili program dışı, isteğe bağlı hizmet taleplerini karşılamasını düzenleyen 41 inci maddesinin, hizmetleri devralan kurum ve kuruluşların da aynı şekilde bu tür talepleri karşılayabilmesini teminen yeniden düzenlenmesi doğrultusunda yeni çerçeve 4 üncü madde olarak eklenmesi suretiyle,
Yürürlükten kaldırılan hükümleri düzenleyen 11 inci maddesi, 3202 sayılı Kanunun teşkilata ilişkin maddelerinin de ilave edilerek yeniden düzenlenmesi suretiyle çerçeve 5 inci madde olarak,
3202 sayılı Kanuna iki adet ek madde ilavesini öngören ve metne eklenen çerçeve 6 ncı maddeye bağlı olarak,
2 nci maddesinin, birinci fıkrası kanun tekniği bakımından sistematik bir düzenlenme yapmak amacıyla ek 1 inci madde olarak,
3 üncü maddesi, Köy Hizmetleri Genel Müdürlüğüne yapılan atıflarla ilgili fıkrada redaksiyon yapılması, devre ilişkin hükümlere iskan görevleri ile Ahıska Türklerinin ve Bulgaristan dan göç eden Türklerin iskanında başka kurumların da görevli olması sebebiyle bir istisnanın devamını temin eden hükmün ilave edilmesi suretiyle ek 2 nci madde olarak,
4 üncü maddesi, merkez ve taşra teşkilatındaki personel, araç-gereç, taşınır ve taşınmazların devrinin ne şekilde yapılacağına ilişkin hükmün yeniden düzenlenmesi, iskan görevleriyle ilgili taşınmazların, Köy Hizmetleri Genel Müdürlüğü merkez teşkilatındaki iskan işlerinde görevli personelin Bayındırlık ve İskan Bakanlığına devir ve tahsisine imkan verilmesi, göçmen konutlarının TOKİ ye devredilmesi, taşınmaz devir ve tahsisinde milli emlak mevzuatının gerektirdiği düzenlemelerin yapılması suretiyle geçici 1 inci madde olarak eklenmesi suretiyle,
Köy Hizmetleri Genel Müdürlüğü taşra teşkilatında, bölge ve proje müdürlüklerine ait döner sermaye işletmelerinin tasfiyesini, diğer döner sermaye işletmelerinin devrini düzenleyen hükmün metne geçici 2 nci madde olarak eklenmesi, suretiyle,
5 inci maddesi, Bayındırlık ve İskan Bakanlığına devredilecek personel ve Kanunun yürürlüğe girdiği tarihte görevi sona erecek personelin 190 sayılı Kanun Hükmünde Kararname ekindeki listelerde yapılacak düzenleme kapsamına dahil edilmesi ve özelleştirme uygulamaları kapsamında Genel Müdürlüğe tahsis edilen kadroların Tarım ve Köyişleri Bakanlığına tahsis edilmiş sayılacağını öngören yeni bir fıkranın eklenmesi suretiyle ve geçici 3 üncü madde olarak,
6 ncı maddesi; birinci fıkra görevi sona erecek personel arasına başmüfettiş ile müfettiş, merkez teşkilatında avukat unvanlı personelin ilavesi; il müdürü, il müdür yardımcısı ve il müdürlüklerinde şube müdürü unvanlı personelin, il özel idarelerine devirde hizmetlerde bir aksama yaşanmaması için görevi sona erecekler arasından çıkarılması; ikinci fıkrası ile dördüncü fıkrası Genel Müdür, Genel Müdür Yardımcısı Teftiş Kurulu Başkanı, 1. Hukuk Müşaviri ve Daire Başkanlarının Müşavir kadrolarına atanmasına imkan veren bir hükmün eklenmesi, Müşavir olarak atanacakların sayısı ve durumuna uygun olarak gereken Bakanlık Müşaviri ve 1. Hukuk Müşaviri kadrosunun ayrıca, görevi sona ereceklerin atamaları için dönüştürmede kullanılacak yeter sayıda memur kadrosunun ihdası ve buna ilişkin listenin oluşturulması doğrultusunda yeniden düzenlenmesi, altıncı fıkrası Köy Hizmetleri Genel Müdürlüğünde geçici işçi kalmadığından bunlarla ilgili hükmün çıkarılması ve beşinci fıkra olarak düzenlenmesi suretiyle, geçici 4 üncü madde olarak,
7 nci maddesi, sözleşmelerin devir durumuna göre ilgili idareye geçmesi, yatırım projelerinin ilgili kurum ve kuruluşlara devri için yapılmış sözleşmelerden ayırt edilerek Yüksek Planlama Kurulu kararına konu edilmesi suretiyle geçici 5 inci madde olarak,
8 inci maddesi, ikinci fıkrası Bakanlar Kurulu kararı için görüşü alınacak bakanlıklar arasına Bayındırlık ve İskan Bakanlığının ilavesi; üçüncü fıkrası, Başbakanın bakanlıklar arasında eşgüdüm yetkisi olduğu gerekçesiyle ilgili hükmün metinden çıkarılması, suretiyle geçici 6 ncı madde olarak,
9 uncu maddesi, Kanunun uygulanmasında ihtiyaç gösterecek ödenek ve diğer bütçe işlemleri için Maliye Bakanının yetkili kılınmasını düzenleyen hükmün metne birinci fıkra olarak ilave edilmesi, il özel idarelerine ve büyükşehir belediyelerine devredilen personele yapılacak ödemelerin, gerekli yasal düzenlemeler yapılıncaya kadar hangi kaynaktan sağlanacağının açıklığa kavuşturulmasını temin eden hükmün metne ilave edilmesi suretiyle, geçici 7 nci madde olarak,
10 uncu maddesi, geçici 8 inci madde olarak aynen,
Yürürlüğe ilişkin 12 nci maddesi, Kanunun yürürlük tarihinin, hizmetlerde bir aksama yaşanmaması ve devir işlemlerine hazırlık yapılabilmesi açısından 1 Mart 2005 olarak belirlenmesi, devire ilişkin ayrıntıları düzenleyecek Bakanlar Kurulu Kararıyla ilgili hükmün ise yayımı tarihinde yürürlüğe girecek şekilde öngörülmesi suretiyle 8 inci madde olarak,
Yürütmeye ilişkin 13 üncü maddesi, 9 uncu madde olarak aynen,
Kabul edilmiştir.
Bu defa Komisyonumuzun 24.12.2004 tarihinde, Hükümeti temsilen Tarım ve Köyişleri Bakanı Sami GÜÇLÜ ile ilgili kurum ve kuruluş temsilcilerinin katılımlarıyla yaptığı 26 ncı birleşimde, alt komisyon tarafından hazırlanan metin esas alınmak suretiyle maddeler üzerinde görüşmeler yapılmıştır.
Alt Komisyon metninin;
1, 2, 3, 4 ve 5 inci maddeleri aynen,
6 ncı maddesi; bu maddeye bağlı ek 1 inci maddesi aynen, ek 2 nci maddesi; anlatım bozukluğunun giderilmesi amacıyla birinci fıkrasında yer alan bu hizmetleri ibaresinin metinden çıkartılması, yapmak ibaresinin yapılmak şeklinde redaksiyona tabi tutulması suretiyle,
7 nci maddesi aynen,
Geçici 1 inci maddesi; (a) bendi ve ikinci fıkrada geçen Maliye Hazinesine ibarelerinin Hazineye şeklinde redaksiyona tabi tutulması suretiyle,
Geçici 2 nci ve 3 üncü maddeleri aynen,
Geçici 4 üncü maddesi; başmüfettiş ve müfettişlerin aynı kadro unvanıyla görev yapabilmesini teminen, birinci fıkrada yer alan başmüfettiş ve müfettiş ibarelerinin madde metninden çıkarılması suretiyle,
Geçici 5 inci maddesi aynen,
Geçici 6 ncı maddesi; yürürlük tarihiyle uyum sağlanması amacıyla, birinci fıkrada yer alan yayımı ibaresinin yürürlük şeklinde değiştirilmesi suretiyle,
Geçici 7 ve 8 inci maddeleri aynen,
Yürürlük ve yürütmeye ilişkin 8 ve 9 uncu maddeleri aynen,
Kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
AYRIŞIK OY YAZISI
Bu tasarı, Köy Hizmetleri Genel Müdürlüğünün işlevlerinin, iktidar kanadınca yeterince algılanamadığını göstermektedir. İktidar, Köy Hizmetleri Genel Müdürlüğünü, sadece köy yolları yapan bir genel müdürlük olarak görmektedir. Oysa kuruluş yasasına bakıldığında, Köy Hizmetleri Genel Müdürlüğünün, köy yolları dışında pek çok görev üstlendiğini göstermektedir.
Kuşkusuz, kamu hizmetinin en etkin ve verimli koşullarda yurttaşa sunulması temel hedeftir. Ama bu hedefi gerçekleştirmeye yönelik yasal değişiklikler yapılırken, konunun sosyal taraflarca da değerlendirilmesi gerektiği açıktır. AKP Hükümeti, gerek hükümet programında, gerek acil eylem planında ve gerekse söylemlerinde, katılımcılıktan, uzlaşmadan, sosyal diyalogdan söz etmektedir. Ancak Hükümetin eylemleri ise tam bunun aksi yöndedir. Parlamentoya getirilen tasarıların hemen hemen tümü, tek yanlı, dayatmacı bir anlayışla hazırlanmakta, sosyal tarafların bu konudaki görüşleri tümüyle ihmal edilmektedir.
Köy Hizmetleri Genel Müdürlüğünün kapatılmasıyla ilgili olarak da aynı yöntem izlenmiş, ilgili sendikaların, sivil toplum örgütlerinin görüşlerine dahi başvurulmamıştır.
Bölgeler arası eşitsizliğin giderilmediği bir ortamda, köy hizmetlerinin yerel yönetimlere devredilmesi, kamu hizmetlerinin sunumunda ciddi sorunlar yaratacaktır. Özellikle kalkınmada öncelikli illerde, hem doğanın engelli yapısı, hem de bu illerdeki yerel yönetimlerin yaşadıkları kaynak sıkıntısı dikkate alındığında, yapılan yasal düzenlemenin, gelecekte ciddi sorunlara yol açacağı görülmektedir.
23 milyon köylü yurttaşımızı ve 60.000 çalışanı ilgilendiren bir konunun, Ekonomik ve Sosyal Konseyde görüşülmemesi, başlı başına bir açmazdır ve dayatmacı anlayışın ürünüdür.
Toprak ve su kaynaklarının korunması çok önemlidir. Kaldı ki, havza ve bölge ölçeğinde planlamalar yapmak, il ölçeğinde olanaksızdır ve bunun farklı bir yaklaşımla çözümlenmesi gerektiği açıktır. Su ve toprak politikalarının ulusal düzlemde ele alınıp belirlenmesi gerekir.
Tasarı parlamentoya gelirken bile, Köy Hizmetlerinin araç parkı, bu araçların kaç yıllık olduğu, yıllık onarım harcamaları, yatırımları, gerçekleşmeler, mevcut yapının hangi gerekçelerle değiştirilmek istendiği, il özel idarelerinin bu konudaki görüşleri bilinmemektedir.
Sağlıklı bir anlayışla ele alınmayıp, ben yaptım oldu mantığı ile hazırlanarak, Parlamentoya sunulan bu tasarının, sorumluluğuna ortak olmamak için tasarıya olumsuz oy veriyoruz. Kaldı ki bu tasarı, AB sürecinde uzlaşma kültüründen sürekli olarak söz eden bir Hükümetin, bu kültürü kendi elleriyle hiçe saydığının da bir örneğidir.
Madde 0001:
09.05.1985 tarihli ve 3202 sayılı Köy Hizmetleri Genel Müdürlüğü Teşkilat ve Görevleri Hakkında Kanunun adı Köye Yönelik Hizmetler Hakkında Kanun olarak değiştirilmiştir.
Madde 0002:
3202 sayılı Kanunun Birinci Kısım başlığı Amaç ve Hizmetler şeklinde ve 1 inci maddesi aşağıdaki şekilde değiştirilmiştir.
Madde 1.- Bu Kanunun amacı, köye ve bağlı yerleşim birimlerine yönelik hizmetleri ve bu hizmetlerin yerine getirilmesi ile ilgili esasları düzenlemektir.
Madde 0003:
3202 sayılı Kanunun 2 nci maddesinin başlığı Hizmetler şeklinde, maddede geçen Köy Hizmetleri Genel Müdürlüğünün görevleri ibaresi Köye yönelik hizmetler şeklinde değiştirilmiş; (r) bendinde geçen ve görevleri ibaresi ile (u) bendi madde metninden çıkarılmış; (j) bendine aşağıdaki paragraf birinci paragraf olarak eklenmiş ve maddeye aşağıdaki bentler ilave edilmiştir.
Yağışların ve sel sularının zararlarını önleyici ve depolayıcı tarım arazileri için sulama suyu ve hayvanlar için içme suyu sağlanmasına yönelik gölet ve diğer tesisleri yapmak ve yaptırmak,
ü) İçme suyu tahlilleri ile toprak ve bitüm deneylerini yapmak, yaptırmak,
v) Toprak etüdü ve her türlü toprak analizleri, sınıflandırmaları ve toprak harita raporlarını yapmak, yaptırmak,
y) Evvelce dağıtılan toprakların dağıtım tarihindeki mer'i mevzuat hükümlerine uygun olarak işletilmeyenlerinin geri alınması ile ilgili işlemleri yürütmek,
z) Yerleşme birimlerinde çevre sağlığı hizmet ve düzenlemelerini gerçekleştirmek.
Madde 0004:
3202 sayılı Kanunun 41 inci maddesi başlığı ile birlikte aşağıdaki şekilde değiştirilmiştir.
Tüzel ve gerçek kişilerle hizmet ilişkileri
Madde 41.- Bu Kanun kapsamında bulunan hizmetlere ilişkin olarak, kamu kurum ve kuruluşları ile gerçek ve tüzel kişilerden gelecek taleplerin imkânlar ölçüsünde ve karşılığı ödenmek şartıyla yerine getirilmesine ilgili kurum veya kuruluş yetkilidir.
Madde 0005:
3202 sayılı Kanunun 3, 4, 5, 6, 7, 8, 9, 10, 11, 12, 13, 15, 16, 17, 18, 19, 20, 21, 22, 23, 24, 25, 26, 27, 28, 29, 30, 31, 32, 33, 34, 35, 36, 37, 38, 39, 42, 43, 44, 45 ve 47 nci maddeleri yürürlükten kaldırılmıştır.
Madde 0006:
3202 sayılı Kanuna aşağıdaki ek maddeler ilave edilmiştir.
EK MADDE 1.- Bu Kanunla kurulan Köy Hizmetleri Genel Müdürlüğü kaldırılmıştır.
EK MADDE 2.- Bu Kanunda belirtilen hizmetler, İstanbul ve Kocaeli illeri dışında il özel idarelerince, İstanbul ve Kocaeli illerinde ise il sınırları dahilinde yapılmak üzere büyükşehir belediyelerince yerine getirilir.
Kaldırılan Köy Hizmetleri Genel Müdürlüğü taşra teşkilatının bölge müdürlüklerince yürütülen hizmetler, bölge müdürlüğü kapsamına giren illerin il özel idarelerince her yıl müştereken yapılacak iş programı çerçevesinde yürütülür. Bu iş programı çerçevesinde ilgili il özel idareleri gerekli araç, gereç, taşınır, personel ve diğer her türlü desteği sağlar.
Bu Kanunda yer alan iskan konularına ilişkin hizmetler, Bayındırlık ve İskan Bakanlığı tarafından yürütülür. Ancak, 2510 sayılı İskan Kanununun ek 34 üncü maddesi ile 3835 sayılı Ahıska Türklerinin Türkiye ye Kabulü ve İskanına Dair Kanunda yer alan görev ve yetkiler, ilgili kurumlar tarafından yürütülmeye devam olunur.
Mevzuatta Köy Hizmetleri Genel Müdürlüğüne yapılan atıflar, devir durumuna göre Bayındırlık ve İskan Bakanlığı, il özel idaresi, İstanbul Büyükşehir Belediyesi veya İzmit Büyükşehir Belediyesine yapılmış sayılır.
Madde 0007:
10.12.2003 tarihli ve 5018 sayılı Kamu Mali Yönetimi ve Kontrol Kanununun eki (I) sayılı cetvelde yer alan 43-Köy Hizmetleri Genel Müdürlüğü ibaresi cetvelden çıkarılmıştır.
Geçici Madde 0001:
Kaldırılan Köy Hizmetleri Genel Müdürlüğünün;
Mülkiyeti Hazineye ait olup da Maliye Bakanlığınca bu Genel Müdürlüğe tahsis edilen taşınmazlar hariç olmak üzere, taşra teşkilâtının kadro ve pozisyonları, personeli, tüm varlıkları, araç, gereç ve taşınırları, tapuda bu Genel Müdürlük adına kayıtlı olan taşınmazları ve hizmet binaları; İstanbul ve Kocaeli illerinde büyükşehir belediyelerine, diğer illerde il özel idarelerine,
Merkez teşkilâtının kadro ve pozisyonları, personeli, tüm varlıkları, araç, gereç ve taşınırları ile hizmet binaları ve diğer taşınmazları Tarım ve Köyişleri Bakanlığına,
24.11.1994 tarihli ve 4046 sayılı Kanunun 25 inci maddesi uyarınca tahsis edilmiş kadrolarında görev yapan personeli, kadrolarıyla birlikte merkezde Tarım ve Köyişleri Bakanlığı merkez teşkilâtına, taşrada ise Tarım ve Köyişleri Bakanlığı taşra teşkilâtına,
Ulusal veya bölgesel düzeyde faaliyet gösteren araştırma enstitüleri, Tarımsal Hidroloji Araştırma ve Eğitim Merkezi Müdürlüğü ve bunların döner sermaye işletmeleri ile bunlara ait kadro ve pozisyonlar, personel, tüm varlıklar, araç, gereç ve taşınırlar ile hizmet binaları ve diğer taşınmazlar Tarım ve Köyişleri Bakanlığına,
3202 sayılı Kanunda yer alan ve Bayındırlık ve İskân Bakanlığına devredilen iskân hizmetlerinde kullanılan ve mülkiyeti bu Genel Müdürlüğe ait veya iskân amaçlı tahsis edilen taşınmazlar ile merkez teşkilâtında iskân görevlerini yerine getiren personel, kadro ve pozisyonlarıyla birlikte Bayındırlık ve İskân Bakanlığına,
2510 sayılı Kanunun ek 34 üncü maddesi ile 3835 sayılı Kanun uyarınca yapılan göçmen konutları ve bu amaçla ayrılan taşınmazlar Toplu Konut İdaresi Başkanlığına,
Devredilir.
Mülkiyeti Hazineye ait olup da Maliye Bakanlığınca bu Genel Müdürlüğe tahsis edilen taşınmazlar hariç olmak üzere, bölge ve proje müdürlüğü teşkilâtlarına ait kadro ve pozisyonları, personeli, tüm varlıkları, araç, gereç ve taşınırları, tapuda bu Genel Müdürlük adına kayıtlı olan taşınmazları ve hizmet binalarının, mevcut bölge ve proje müdürlüklerinin hizmet götürdükleri iller arasındaki dağılımı ve bu dağılımla ilgili usûl ve esasları Bakanlar Kurulunca belirlenir.
Mülkiyeti Hazineye ait olup da Maliye Bakanlığınca, kaldırılan Köy Hizmetleri Genel Müdürlüğüne tahsis edilmiş taşınmazlar, İstanbul ve Kocaeli illerinde büyükşehir belediyelerine, diğer illerde ise il özel idarelerine, tahsis amacında kullanılmak üzere tahsis edilmiş sayılır.
Bu maddenin (b) ve (d) bentleri uyarınca, kaldırılan Köy Hizmetleri Genel Müdürlüğünün mülkiyetinde olup da Tarım ve Köyişleri Bakanlığı ile Bayındırlık ve İskân Bakanlığına devredilen taşınmazların mülkiyeti tapuda re'sen Hazine adına tescil edildikten sonra bu taşınmazlar anılan bakanlıklara tahsis edilmiş sayılır.
Geçici Madde 0002:
Kaldırılan Köy Hizmetleri Genel Müdürlüğünün bölge ve proje müdürlüklerine ait döner sermaye işletmeleri Maliye Bakanlığının belirleyeceği usûl ve esaslara göre tasfiye edilir. Bu işletmelerin kadro ve pozisyonları, personeli, borç ve alacakları, tüm varlıkları, araç, gereç ve taşınırları, İstanbul ve Kocaeli illerinde büyükşehir belediyelerine, diğer illerde il özel idarelerine devredilir.
Devredilen veya tasfiye edilen döner sermaye işletmelerinin, devir veya tasfiye tarihi itibarıyla tespit edilen kârları, 3202 sayılı Kanunun 44 üncü maddesinin onuncu fıkrasında yer alan üst sınırın ilgili mali yıl başından tasfiye edildiği tarihe kadar geçen sürenin bir yılla orantılı olarak hesap edilecek üst sınır dahilindeki kısmı üretimi teşvik primi olarak dağıtılır.
Geçici Madde 0003:
Kaldırılan Köy Hizmetleri Genel Müdürlüğüne ait kadrolar 190 sayılı Genel Kadro ve Usulü Hakkında Kanun Hükmünde Kararnamenin eki (I) sayılı cetvelin ilgili bölümünden çıkarılmış ve söz konusu kadrolardan; Tarım ve Köyişleri Bakanlığı ile Bayındırlık ve İskan Bakanlığına devredilen personelin kadroları (I) sayılı cetvelin adı geçen bakanlıklara ilişkin bölümüne, İstanbul ve İzmit Büyükşehir belediyeleri ile il özel idarelerine devredilen personelin kadroları ilgili büyükşehir belediyesi ile il özel idaresinin kadro cetveline eklenmiş; serbest memur kadrolarından boş olanlar ile bu Kanunun geçici 4 üncü maddesinin birinci fıkrası uyarınca görevi sona erenlerden boşalan kadrolar ve sürekli işçi kadrolarından boş olanlar ile tutulan memur kadroları iptal edilmiştir.
4046 sayılı Kanunun 25 inci maddesi uyarınca Köy Hizmetleri Genel Müdürlüğüne tahsis edilmiş kadrolar Tarım ve Köyişleri Bakanlığına tahsis edilmiş sayılır.
Geçici Madde 0004:
Kaldırılan Köy Hizmetleri Genel Müdürlüğünde; Genel Müdür, Genel Müdür Yardımcısı, Teftiş Kurulu Başkanı, 1. Hukuk Müşaviri, Araştırma, Planlama ve Koordinasyon Dairesi Başkanı, anahizmet birimleri ve yardımcı birimler dahil Daire Başkanı, Bölge Müdürü, Bölge Müdür Yardımcısı, merkez ve bölge müdürlüklerinde Şube Müdürü, Proje Müdürü, tasfiye edilen döner sermaye işletmelerinde Sayman ve merkez teşkilâtında Avukat unvanlı kadrolarda bulunanların görevleri, bu maddenin yürürlüğe girdiği tarihte sona erer. Bunlar devredilen Kurumca yeni bir kadroya atanıncaya kadar eski kadrolarına ait aylık, ek gösterge, her türlü zam ve tazminatları ile diğer mali haklarını (üretimi teşvik primi hariç) aynen almaya devam eder ve devredildikleri kurumda ihtiyaç duyulan işlerde görevlendirilebilir. Diğer personel devredilen kadro unvanlarıyla görevlerine devam eder.
Genel Müdür, Genel Müdür Yardımcısı, Teftiş Kurulu Başkanı, 1. Hukuk Müşaviri, Daire Başkanı ve Bölge Müdürü unvanlı kadrolarda bulunanlar hariç olmak üzere birinci fıkra uyarınca görevleri sona erenler ve İl Müdürü, İl Müdür Yardımcısı ve il müdürlüklerinde Şube Müdürü unvanlı kadrolarda bulunanlar ile devredilen diğer kadro unvanlarından ilgili kurum tarafından ihtiyaç duyulmayan kadro unvanlarında çalışan personel, bu maddenin yürürlüğe girdiği tarihi izleyen altı ay içinde derece ve kademelerine uygun olmak kaydıyla Kurumca ihtiyaç duyulan diğer kadrolara atanır. Genel Müdür, Genel Müdür Yardımcısı, Teftiş Kurulu Başkanı, 1. Hukuk Müşaviri, Daire Başkanı ve Bölge Müdürü unvanlı kadrolarda bulunanlar ise ihdas edilen ekli (1) sayılı listede yer alan Bakanlık Müşaviri kadrolarına Avukat unvanlı kadrolarda bulunanlar ise Hukuk Müşaviri kadrolarına, atanmış sayılır. Ancak, herhangi bir sebeple boşalması halinde Bakanlık Müşaviri kadroları, hiçbir işleme gerek kalmaksızın iptal edilmiş sayılır. Bu çerçevede ihtiyaç duyulan kadro değişiklikleri 190 sayılı Kanun Hükmünde Kararnamenin 9 uncu maddesinin son fıkrası hükmü uygulanmaksızın anılan Kanun Hükmünde Kararname hükümlerine göre yapılır.
Devredilen personelden ikinci fıkra uyarınca yeni bir kadroya atananların atandıkları kadroların aylık, ek gösterge, her türlü zam ve tazminatları ile diğer mali hakları toplamının net tutarının (fazla çalışma ücreti hariç), eski kadrolarına bağlı olarak en son ayda almakta oldukları aylık, ek gösterge, her türlü zam ve tazminatları ile diğer mali hakları toplamı net tutarından (üretimi teşvik primi hariç) az olması halinde aradaki fark, farklılık giderilinceye kadar atandıkları kadrolarda kaldıkları sürece herhangi bir kesintiye tâbi tutulmaksızın tazminat olarak ödenir.
657 sayılı Devlet Memurları Kanununun 4 üncü maddesinin (B) fıkrasına göre istihdam edilen sözleşmeli personelin pozisyonları, başka bir işleme gerek kalmaksızın devredildikleri kurum adına vize edilmiş sayılır.
Sürekli işçi kadrolarında görev yapanlar kadrolarıyla birlikte devredilir.
(1) SAYILI LİSTE
Kurumu	Tarım ve Köyişleri Bakanlığı
Teşkilatı	Merkez
SINIFI	UNVANI	DERECESİ	SERBEST KADRO ADEDİ	TUTULAN KADRO ADEDİ	TOPLAM
GİH	Bakanlık Müşaviri	1	35		35
GİH	Hukuk Müşaviri	1	5	5
GİH	Hukuk Müşaviri	2	1	1
GİH	Hukuk Müşaviri	5	2	2
GİH	Memur	9	80	80
TOPLAM	123
Geçici Madde 0005:
Kaldırılan Köy Hizmetleri Genel Müdürlüğü tarafından yapılmış olan sözleşmelere, devir durumuna göre ilgili idare halef olur. Adı geçen Genel Müdürlüğün leh ve aleyhine açılmış davalar ve icra takiplerinde devir durumuna göre ilgili idare kendiliğinden taraf sıfatını kazanır.
Adı geçen Genel Müdürlüğün yatırım projeleri ve ödenekleri bu Kanun çerçevesinde Yüksek Planlama Kurulu kararı ile ilgili kurum ve kuruluşlara devredilir.
Geçici Madde 0006:
Bu Kanun uyarınca yapılacak devir işlemleri Kanunun yürürlük tarihinden itibaren bir yıl içinde tamamlanır. Devir işlemleri tamamlanıncaya kadar 3202 sayılı Kanunda belirtilen görevler mevcut personel eliyle yürütülmeye devam olunur.
Devir işlemlerine ilişkin usûl ve esaslar Bayındırlık ve İskan, İçişleri ve Maliye bakanlıkları ile Devlet Personel Başkanlığının uygun görüşleri alınarak Tarım ve Köyişleri Bakanlığının teklifi üzerine Bakanlar Kurulunca belirlenir.
Geçici Madde 0007:
Bu Kanunun uygulanmasına ilişkin olarak fonksiyonel ve ekonomik sınıflandırma ayrımına bakılmaksızın gerekli görülen her türlü kurum içi ve kurumlar arası aktarmalar ile diğer bütçe ve muhasebe işlemlerini yapmaya Maliye Bakanı yetkilidir. Yukarıdaki bütçe işlemlerine ilişkin olarak 1050 sayılı Muhasebei Umumiye Kanunu ve diğer kanunlardaki aktarma yasakları uygulanmaz.
İl özel idareleri ve büyükşehir belediyelerinin gelirlerine ilişkin yeni bir kanuni düzenleme yapılıncaya kadar bu idarelere devredilen personelin aylık ve diğer her türlü mali ve sosyal haklarına ilişkin ödemeler Devlet bütçesinden il özel idarelerine veya büyükşehir belediyelerine kaynak aktarmak suretiyle yapılır.
Geçici Madde 0008:
Bu Kanun uyarınca yapılacak devir işlemleri ile düzenlenecek belgeler her türlü vergi, resim, harç, ücret ve fondan müstesnadır.
Madde 0008:
Bu Kanunun geçici 6 ncı maddesinin ikinci fıkrası yayımı tarihinde, diğer hükümleri 16.03.2005 tarihinde yürürlüğe girer.
Madde 0009:
Bu Kanun hükümlerini Bakanlar Kurulu yürütür.
Yükleyen: yasinuzunoglu
