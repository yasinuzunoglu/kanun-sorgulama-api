4874 sayılı Uluslararası Telekomünikasyon Birliği (ITU) Kuruluş Yasası ve Sözleşmesinde Değişiklik Yapan Kyoto ve Minneapolis Tam Yetkili Konferansları Sonuç Belgelerinin Onaylanmasının Uygun Bulunduğuna Dair Kanun
Yayımlandığı Resmî Gazete Tarihi: 07.06.2003
Yayımlandığı Resmî Gazete Sayısı: 25131
Kabul Tarihi	04.06.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-253/1466
26.03.2001
TÜRKİYE BÜYÜK MİLLET MECLİSİ BAŞKANLIĞINA
Dışişleri Bakanlığınca hazırlanan ve Başkanlığınıza arzı Bakanlar Kurulunca 28.2.2001 tarihinde kararlaştırılan Uluslararası Telekomünikasyon Birliği (ITU) Kuruluş Yasası ve Sözleşmesinde Değişiklik Yapan Kyoto ve Minneapolis Tam Yetkili Konferansları Sonuç Belgelerinin Onaylanmasının Uygun Bulunduğuna Dair Kanun Tasarısı ile gerekçesi ilişikte gönderilmiştir.
Gereğini arz ederim.
Bülent Ecevit
Başbakan
GENEL GEREKÇE
Uluslararası Telekomünikasyon Birliği (ITU), Tam Yetkili Konferansında (Cenevre 1992) kabul edilen ITU Kuruluş Yasası ve Sözleşmesi ile Bunlara İlişkin Nihaî Kararlar, Tavsiye Başlıklı Belge ve İhtiyarî Protokolün Onaylanması, TBMMtarafından 4.11.1999 tarih ve 4471 Sayılı Kanun ile uygun bulunmuş ve 23.3.2000 tarih ve 2000/328 sayılı Bakanlar Kurulu Kararı ile onaylanmasını müteakip 25.4.2000 tarih ve 24030 sayılı Resmî Gazetede yayımlanarak yürürlüğe girmiştir.
Kanunun yürürlüğe girmesi ile, ülkemiz ITU nezdindeki her türlü toplantı ve faaliyetler için oy kullanma hakkını elde etmiştir.
Telekomünikasyon alanında meydana gelen süratli teknolojik gelişmelere paralel olarak ITU Kuruluş Yasası ve Sözleşmesi ile diğer ilgili belgelerde de değişiklikler gerekmiş, üye ülkelerden gelen talepler doğrultusunda sırası ile 1994 yılında Kyoto'da ve 1998 yılında Minneapolis'te yapılan Tam Yetkili Konferanslarında çeşitli kararlar alınmış ve bu kararlar Nihaî Sonuç Belgeleri adı altında toplanmıştır.
Kyoto 1994 ve Minneapolis 1998 Konferansları ile 1992 Cenevre Nihaî Sonuç Belgelerinde yapılan değişiklikler, düzeltme ve eklemeler genel olarak tüm belgeleri kapsamaktadır. Bu değişiklik, düzeltme ve eklemelerin en önemlisi, Birliğin; Radyokomünikasyon Sektörü, Telekomünikasyon Standardizasyon Sektörü ve Telekomünikasyon Geliştirme Sektörü olmak üzere üç temel başlık altında yürütmekte olduğu faaliyetlerde Üye Devlet kavramının yanısıra Sektör Üyesi kavramına yer verilmesidir. Diğer önemli hususlar ise; Birliğin fonksiyonlarında, tüm sektörleri kapsamak üzere seçimle atanan birimler, katkı payı birimleri, çalışma gruplarının oluşturulması ile Çözümler ve Tavsiyeler bölümlerinde teknolojik gelişimlere ve ülkelerin mevcut durumlarına göre alınan kararlardır.
Üye devletlerin yetkili heyet başkanları tarafından imzalanan Kyoto 1994 Tam Yetkili Konferansı Nihaî Sonuç Belgeleri 1 Ocak 1996 tarihinde, Minneapolis 1998 Tam Yetkili Konferansı Nihaî Sonuç Belgeleri ise 1 Ocak 2000 tarihinde, kendi ulusal mevzuatlarına göre bu belgeleri onaylayan ve Kuruluş Yasasının 52 nci Maddesi hükümlerine göre Birlik Genel Sekreterliğine onay bildiriminde bulunan ülkeler arasında yürürlüğe girmiş bulunmaktadır.
Yukarıda açıklanan nedenle, ülkemiz adına imzalanmış olan ve ITU Kuruluş Yasası ve Sözleşmesinde (Cenevre, 1992) değişiklik yapan Kyoto 1994 Konferansı Nihaî Sonuç Belgeleri ile Minneapolis 1998 Konferansı Nihaî Sonuç Belgelerinin ülkemizce onaylanması gerekmektedir.
Bayındırlık, İmar, Ulaştırma ve Turizm Komisyonu Raporu
T.C.
Türkiye Büyük Millet Meclisi
Bayındırlık, İmar, Ulaştırma ve Turizm Komisyonu
Esas No	1/454
Karar No	22
21.02.2003
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 24.1.2003 tarihinde Komisyonumuza tali olarak havale edilen Uluslararası Telekomünikasyon Birliği (ITU) Kuruluş Yasası ve Sözleşmesinde Değişiklik Yapan Kyoto ve Minneapolis Tam Yetkili Konferansları Sonuç Belgelerinin Onaylanmasının Uygun Bulunduğuna Dair Kanun Tasarısı Komisyonumuzun 19.2.2003 tarihli 6 ncı Birleşiminde Dışişleri Bakanlığı ve Ulaştırma Bakanlığı temsilcileri ile Türk Telekom ve Telekomünikasyon Kurumu yetkililerinin katılmalarıyla görüşülmüştür.
Bilindiği gibi, ITU Kuruluş Yasası ve Sözleşmesi ile Bunlara İlişkin Nihaî Kararlar, Tavsiye Başlıklı Belge ve İhtiyarî Protokolün 4471 Sayılı Kanun ile uygun bulunması ile ülkemiz, ITU nezdindeki her türlü toplantı ve faaliyetler için oy kullanma hakkını elde etmiştir.
Telekomünikasyon alanında meydana gelen teknolojik gelişmelere paralel olarak, ITU Kuruluş Yasası ve Sözleşmesi ile diğer belgelerde değişiklikler öngören Tasarı, Komisyonumuzca uygun bulunarak kabul edilmiştir.
Raporumuz, havalesi gereği esas komisyon olan Dışişleri Komisyonuna tevdi edilmek üzere Yüksek Başkanlığa saygı ile arz olunur.
Dışişleri Komisyonu Raporu
T.C.
Türkiye Büyük Millet Meclisi
Dışişleri Komisyonu
Esas No	1/454
Karar No	58
04.04.2003
TÜRKİYE BÜYÜK MİLLET MECLİSİ BAŞKANLIĞINA
Uluslararası Telekomünikasyon Birliği (ITU) Kuruluş Yasası ve Sözleşmesinde Değişiklik Yapan Kyoto ve Minneapolis Tam Yetkili Konferansları Sonuç Belgelerinin Onaylanmasının Uygun Bulunduğuna Dair Kanun Tasarısı, Komisyonumuzun 3 Nisan 2003 tarihli 7 nci toplantısında Dışişleri Bakanlığı ve Ulaştırma Bakanlığı temsilcileri ile Türk Telekom A.Ş. Genel Müdürlüğü ve Telekomünikasyon Kurumu yetkililerinin katılmalarıyla görüşülmüştür.
Bilindiği gibi, ITU Kuruluş Yasası ve Sözleşmesi ile Bunlara İlişkin Nihaî Kararlar, Tavsiye Başlıklı Belge ve İhtiyarî Protokolün 4471 Sayılı Kanun ile uygun bulunması ile ülkemiz, ITU nezdindeki her türlü toplantı ve faaliyetler için oy kullanma hakkını elde etmiştir.
Telekomünikasyon alanında meydana gelen teknolojik gelişmelere paralel olarak, ITU Kuruluş Yasası ve Sözleşmesi ile diğer belgelerde değişiklikler öngören Tasarı, Komisyonumuzca uygun bulunarak aynen kabul edilmiştir.
Komisyonumuzca 21 inci dönemde kadük olan Tasarının, İçtüzüğün 52 nci maddesi uyarınca öncelikle görüşülmesine karar verilmiştir.
Raporumuz, Genel Kurulun onayına sunulmak üzere Başkanlığa saygı ile arz olunur.
Madde 0001:
19 Eylül-14 Ekim 1994 tarihlerinde Kyoto'da ve 12 Ekim - 6 Kasım 1998 tarihlerinde Minneapolis'te yapılan Uluslararası Telekomünikasyon Birliği (ITU) Tam Yetkili Konferanslarında kabul edilen ve ITU Kuruluş Yasası ve Sözleşmesinde değişiklik yapan Sonuç Belgelerinin ekli beyanlarla ve çekincelerle onaylanması uygun bulunmuştur.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
