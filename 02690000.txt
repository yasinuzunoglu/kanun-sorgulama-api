269 sayılı Tahsis Edildikleri Gayelerde Kullanılmalarına İmkan veya Lüzum Kalmayan Harb Sefinelerinin Satılmasına Yetki Verilmesi Hakkında Kanun
Yayımlandığı Resmî Gazete Tarihi: 17.07.1963
Yayımlandığı Resmî Gazete Sayısı: 11456
Kabul Tarihi	11.07.1963
Madde 0001:
(25.08.1977 tarih ve 2107 sayılı Kanunun 1 inci maddesiyle değişen şekli.) 5123 sayılı Kanun gereğince bedelleri ödenmeksizin alınan gemiler dışında kalan ve harp kıymetini kaybedip bir daireye tahsis ve itası lüzumlu bulunmayan harp sefinelerini satmaya, Milli Savunma Bakanlığının istemesi şartıyla, Maliye Bakanı yetkilidir.
Satılacak gemilerin lüzumlu parçaları sökülüp kullanılmak üzere Deniz Kuvvetleri Komutanlığınca alıkonabilir.
Madde 0002:
Bu gemiler, dış memleketlere peşin bedelle satılabileceği gibi, sermayesinin en az yarısı devlete ait kurumlarla bunların aynı nispette iştirakleri ile kurulan kurumlara taksitle de satılabilir.
Madde 0003:
(01.11.1983 tarih ve 2940 sayılı Kanunun 1 inci maddesiyle değişen şekli.) Satışlardan elde edilecek gelirlerin tamamı bir taraftan her yıl gelir bütçesinde açılacak özel bir bölüme gelir, diğer taraftan bu miktarlar, Deniz Kuvvetleri ihtiyacı olan harp sefineleri veya bunlar için gerekli her türlü silah, teçhizat ve malzemenin satın alınması veya inşasında harcanmak üzere Milli Savunma Bakanlığı Bütçesinde Deniz Kuvvetleri için açılacak özel bir tertibe Maliye Bakanlığınca ödenek kaydolunur. Bu ödenekten, yılı içinde harcanmayan miktarlar ertesi yıl bütçelerine aynı maksatlarla harcanmak üzere devredilir.
Madde 0004:
Fiilen elde edilerek ödenek kaydolunan meblağlara istinaden gelecek yıllara geçici yüklenmelere girmeye Milli Savunma Bakanı yetkilidir. Ancak, bu suretle bedeli gelecek yıllarda ödenmek üzere taahhüde bağlanacak hususların tamamının karşılığı taahhüdün yapıldığı yıl bütçesindeki ödenekten saklı tutulur ve ertesi yıllarda ifa edilecek taahhüt bedelleri, saklı tutulan ödenekten yılı içinde harcanmıyan miktarları 3 üncü maddenin son fıkrası gereğince ertesi yıllara devir suretiyle tediye olunur.
Ek Madde 0001:
(02.12.1969 tarih ve 1195 sayılı Kanunun numarasız ek maddesi olup teselsül için numaralandırılmıştır.) Bu gemilerden biri veya bir kısmı tahmin edilen bedeli karşılığında; Maliye ve Milli Savunma Bakanlıklarınca teşkil edilecek bir kurul tarafından pazarlık ve değer takdiri yapılmak suretiyle yabancı memleketlerden tedarik edilecek bir gemi ile değiştirilebilir.
Bu değiştirme için üste para vermek gerektiğinde, 3 üncü maddeye göre, Milli Savunma Bakanlığı Bütçesinde açılan özel bölümden, yetmediği takdirde ilgili diğer tertipten tediye yapılabilir.
Madde 0005:
Bu Kanun yayımı tarihinde yürürlüğe girer.
Madde 0006:
Bu kanunun hükümlerini Milli Savunma ve Maliye Bakanları yürütür.
Yükleyen: yasinuzunoglu
