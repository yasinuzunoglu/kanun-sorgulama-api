6095 sayılı Kuzey Atlantik Andlaşması Teşkilatı Müşterek Enfrastrüktür Programı Gereğince Türkiye'de Yapılacak İnşa ve Tesis İşlerine Dair Kanun
Yayımlandığı Resmî Gazete Tarihi: 09.07.1953
Yayımlandığı Resmî Gazete Sayısı: 8453
Kabul Tarihi	02.07.1953
Madde 0001:
(05.06.1985 tarih ve 3215 sayılı Kanunun 1 inci maddesiyle değişen şekli.) Kuzey Atlantik Andlaşması Teşkilatının Müşterek Enfrastrüktür Programı veya bu Teşkilatın veya yan kuruluşlarının veya Teşkilat üyesi devletlerden bazılarının oluşturduğu özel yatırım programları gereğince, Türkiye de yapılması kararlaştırılan tüm inşa ve tesis işleri ile sözü edilen programlara dahil projelerin mütemmimi olarak Türkiye tarafından yaptırılması gereken; mahalli kolaylıklar, restorasyon işleri ve milli katkı paylı ilave kapasite ve tesisler ile ivedilikle yapılmasına gerek görülüp Kuzey Atlantik Andlaşması Teşkilatına önfinansman kaydı yaptırılmış olan tesisler, 1050 sayılı Muhasebe-i Umumiye Kanunuyla, 2886 sayılı Devlet İhale Kanunu ve ekleri hükümlerine tabi olunmadan, Cumhurbaşkanınca (1) tespit olunacak esaslar dairesinde ve bu işlerle görevli kılınacak Devlet daire ve müesseseleri ile İktisadi Devlet Teşekkülleri ve Kamu İktisadi Kuruluşları eli ile yaptırılır.
(1) Bakanlar Kurulunca İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 26. Maddesi ile Cumhurbaşkanınca şeklinde değişmiştir.
Madde 0002:
(05.06.1985 tarih ve 3215 sayılı Kanunun 2 nci maddesiyle değişen şekli.) 1 inci maddede sayılan programlar çerçevesinde sağlanacak fonlardan ödenek gelinceye kadar herhangi bir harcama yapmak gerektiği takdirde bu masraflar:
Enfrastrüktürün gerektirdiği her türlü masraflar karşılığı olarak bütçeye konulan ödenek,
Cumhurbaşkanınca (1) inşa ve tesis işleri için görevlendirilen Devlet daire ve müesseseleri ile İktisadi Devlet Teşekkülleri ve Kamu İktisadi Kuruluşlarının ayırabilecekleri paralar,
Hazinece bu maksatlar için verilecek avanslar,
Silahlı Kuvvetlerin güçlendirilmesi amacıyla kurulmuş olan vakıfların bu maksatla ayıracakları paralar,
Müttefik devletlerin bu maksat için tahsis edecekleri fonlar,
İle karşılanır.
(18.04.1990 tarih ve 3626 sayılı Kanunun 1 inci maddesiyle değişen şekli.) Ancak, 1 inci maddede belirtilen kaynaklardan ödenek geldiğinde; (a), (b), (c), (d) ve (e) bentleri uyarınca sağlanan avanslar, bu bentlerde yazılı fon veya kuruluşlara iade edilir.
(1) Bakanlar Kurulunca İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 26. Maddesi ile Cumhurbaşkanınca şeklinde değişmiştir.
Madde 0003:
Müşterek Enfrastrüktür fonundan tahsil olunan paralarla ikinci maddede yazılı meblağlar, Türkiye Cumhuriyet Merkez Bankasında açtırılacak hesaplara kaydolunur.
Madde 0004:
Müşterek Enfrastrüktür fonundan tahsil olunacak paralar, bir taraftan Muvazenei Umumiye Kanununa bağlı (B) işaretli cetvele irat, diğer taraftan Milli Savunma Vekaleti Bütçesinde açılacak hususi bir fasla tahsisat kaydolunarak Hazine avanslarına veya müesseselerin kaynaklarından bu işlere harcanmış olan paralara mahsup veya Genel Bütçedeki tertibine naklolunur.
Madde 0005:
Her dilimden Türkiye de icrası mukarrer inşa ve tesis işlerinin intacını mütaakip yapılacak kati mahsup neticesinde mahsubu yapılamayan Hazine avansları ve sair muvakkat sarfiyat, mahsup ameliyesini takip eden ilk mali yıl bütçesine konulacak tahsisatla mahsup ve itfa edilir.
Madde 0006:
(04.07.1988 tarih ve 336 sayılı KHK. nin 1 inci maddesiyle değişen şekli.) (Aynen kabul: 07.02.1990 - 3612/28 md.) Birinci madde gereğince, Milli Savunma, Bayındırlık ve İskan ve Dışişleri bakanlıkları ile ilgili diğer bakanlıklar tarafından müştereken enfrastrüktür tesislerini yapmakla görevlendirilecek devlet daire ve müesseseleriyle iktisadi devlet teşekkülleri, Kuzey Atlantik Andlaşması Teşkilatınca tayin edilen devreler intaç edilen ve edilecek inşa ve tesis işlerine ait mezkür teşkilatça tespit edilen esaslar dairesinde hazırlayacakları raporları en geç devreyi takip eden 15 gün içinde Dışişleri Bakanlığına tevdie mecburdurlar.
Madde 0007:
Birinci maddede zikri geçen inşaat ve tesisatın yapımı ile ilgili her nevi döviz transferlerinin şartlarını tesbite Cumhurbaşkanı (1) salahiyetlidir.
(1) İcra Vekilleri Heyeti İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 26. Maddesi ile Cumhurbaşkanı şeklinde değişmiştir.
Madde 0008:
Müşterek Enfrastrüktür fonundan alınacak tahsisatın mal veya hizmet şeklinde verilmesi takdirinde, bunların ait oldukları hesaplara intikalinde, mutabık kalınan kıymetleri nazarı itibara alınır.
Madde 0009:
Bu Kanun hükmüne göre yapılacak inşa, tesis, ihale, avans, tediye, tahsil ve mahsup safhalarına ait muamelelerin takip ve intacı ve Müşterek Enfrastrüktür programı işleriyle ilgili sair muamelatın idaresi ve koordine edilmesi, Cumhurbaşkanı (1) karariyle tesbit edilecek vekaletler mümessillerinden mürekkep bir heyet tarafından ifa olunur.
Bu heyet, ilgili vekalet ve müesseselerle işbirliği halinde, işbu kanun hükümleri dairesinde cereyan edecek muhabere ve muhasebe işlerini yürütmek üzere ilgili vekaletler memurlarından mürekkep bir büro teşkil eder.
(1) İcra Vekilleri Heyeti İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 26. Maddesi ile Cumhurbaşkanı şeklinde değişmiştir.
Madde 0010:
(13.06.1963 tarih ve 253 sayılı Kanunun 1 inci maddesiyle değişen şekli.) Vergi, resim ve harçlardan mümkün olanlarının, birinci maddede mezkür inşa ve tesis işlerinin maliyetine sirayetlerini kısmen veya, tamamen önlemek ve sair mali mükellefiyetlerde gerekli kolaylığı sağlamak maksadiyle tedbirler ittihazına Cumhurbaşkanı (1) yetkilidir.
(1) Bakanlar Kurulu İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 26. Maddesi ile Cumhurbaşkanı şeklinde değişmiştir.
Madde 0011:
Bu Kanun neşri tarihinde meriyete girer.
Madde 0012:
Bu Kanun hükümlerini icraya İcra Vekilleri Heyeti memurdur.
Yükleyen: yasinuzunoglu
