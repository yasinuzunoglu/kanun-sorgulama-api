5503 sayılı Türkiye İstatistik Kanununda Değişiklik Yapılmasına Dair Kanun
Yayımlandığı Resmî Gazete Tarihi: 24.05.2006
Yayımlandığı Resmî Gazete Sayısı: 26177
Kabul Tarihi	17.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-704/1490
27.03.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınıza arzı Bakanlar Kurulunca 20.03.2006 tarihinde kararlaştırılan Türkiye İstatistik Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Türk istatistik sisteminin Avrupa Birliği istatistik sistemine uygun hale getirilmesi amacıyla Türkiye Büyük Millet Meclisi tarafından kabul edilen ve 18.11.2005 tarihli ve 25997 sayılı Resmî Gazetede yayımlanarak yürürlüğe giren, 10.11.2005 tarihli ve 5429 sayılı Türkiye İstatistik Kanununun 45 inci maddesinin ikinci fıkrası ile 56 ncı maddesinin birinci fıkrası, Anayasa Mahkemesinin 21.02.2006 tarihli ve 26087 sayılı Resmî Gazetede yayımlanan 19.12.2005 tarihli ve E: 2005/143, K: 2005/99 sayılı Kararı ile iptal edilmiş ve iptal hükmünün Kararın Resmî Gazetede yayımlanmasından başlayarak üç ay sonra yürürlüğe girmesine karar verilmiştir.
Tasarı ile söz konusu Kararın gerekçesinde yer alan hususlar göz önünde bulundurulmak suretiyle iptal edilen hükümler yeniden düzenlenmektedir.
HÜKÜMETİN TEKLİF ETTİĞİ METİN
TÜRKİYE İSTATİSTİK KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
10.11.2005 tarihli ve 5429 sayılı Türkiye İstatistik Kanununun Anayasa Mahkemesince iptal edilen 45 inci maddesinin ikinci fıkrası aşağıdaki şekilde yeniden düzenlenmiştir.
Sözleşmeli olarak Başkanlıkta fiilen çalışan personele, bu Kanuna ekli (III) sayılı cetvelde unvanlar itibarıyla yer alan taban ve tavan ücretleri arasında kalmak üzere, Başkan tarafından belirlenecek tutarda aylık brüt sözleşme ücreti ödenir. Başbakanlık merkez teşkilatında sözleşmeli olarak çalıştırılan emsali personelin yararlandığı ücret artışlarından Başkanlıkta çalışan sözleşmeli personel de aynı usul ve esaslara göre aynen yararlandırılır. Bu personel T.C. Emekli Sandığı ile ilişkilendirilir. Söz konusu personele, çalıştıkları günlerle orantılı olarak (hastalık ve yıllık izinleri dahil) ocak, nisan, temmuz ve ekim aylarında birer aylık sözleşme ücreti tutarında ikramiye ödenir. Bunlardan üstün gayret ve çalışmaları sonucunda emsallerine göre başarılı çalışma yaptıkları tespit edilenlere Başkanın teklifi, ilgili Bakanın uygun görüşü üzerine Başbakan onayı ile haziran ve aralık aylarında birer aylık sözleşme ücreti tutarına kadar teşvik ikramiyesi ödenebilir. Bu fıkranın uygulanmasına ilişkin usul ve esaslar ile söz konusu personele yapılacak diğer ödemeler Bakanlar Kurulunca tespit edilir.
Madde - 2.
5429 sayılı Kanunun Anayasa Mahkemesince iptal edilen 56 ncı maddesinin birinci fıkrası aşağıdaki şekilde yeniden düzenlenmiştir.
Başkanlıkta, Başkan Yardımcıları, I.Hukuk Müşaviri, Daire Başkanları ve Bölge Müdürleri, Başkanın önerisi üzerine müşterek kararname ile, bunların dışında kalan diğer personelin atamaları ise Başkan tarafından yapılır.
Madde - 3.
Bu Kanun yayımı tarihinde yürürlüğe girer.
Madde - 4.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Madde ile, Başkanlıkta kadro karşılığı sözleşmeli statüde istihdam edilecek personelin, sözleşme usul ve esasları ile ücret miktarı ve her çeşit ödemelerinin Bakanlar Kurulunca tespit edileceğine dair 5429 sayılı Kanunun 45 inci maddesinin ikinci fıkrası, Anayasa Mahkemesinin iptal gerekçeleri göz önüne alınarak yeniden düzenlenmiştir. Bu kapsamda, sözleşmeli personelin taban ve tavan ücret sınırları, Kanuna eklenen (III) sayılı cetvel ile belirlenmiştir. Diğer taraftan, uygulamaya ilişkin usul ve esaslar ile söz konusu personele 657 sayılı Devlet Memurları Kanunu ve diğer kanunlardan kaynaklanan malî ve sosyal hakları çerçevesinde yapılacak diğer ödemelerin Bakanlar Kurulunca tespit edilmesi öngörülmüştür.
Madde - 2:
Madde ile, 5429 sayılı Kanunun 56 ncı maddesinin birinci fıkrası, Anayasa Mahkemesinin iptal gerekçeleri göz önüne alınarak, Başkanlıktaki üst düzey kadrolara yapılacak atamaların müşterek kararname ile yapılmasını içerecek şekilde yeniden düzenlenmiştir.
Madde - 3:
Yürürlük maddesidir.
Madde - 4:
Yürütme maddesidir.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/1184
Karar No	84
14.04.2006
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulu tarafından 27.03.2006 tarihinde Türkiye Büyük Millet Meclisi Başkanlığına sunulan ve Başkanlıkça 30.03.2006 tarihinde tali komisyon olarak Anayasa Komisyonuna, esas komisyon olarak da Komisyonumuza havale edilen 1/1184 esas numaralı Türkiye İstatistik Kanununda Değişiklik Yapılmasına Dair Kanun Tasarısı, Komisyonumuzun 11.04.2006 tarihinde yaptığı 57 nci Birleşiminde Hükümeti temsilen Devlet Bakanı Kürşad Tüzmen ve Çevre ve Orman Bakanı Osman Pepe ile Maliye Bakanlığı, Devlet Planlama Teşkilatı Müsteşarlığı, Türkiye İstatistik Kurumu Başkanlığı ve Devlet Personel Başkanlığı temsilcilerinin katılımlarıyla incelenip, görüşülmüştür.
Bilindiği gibi; çağdaş bir devletin rasyonel ve tarafsız kararlar temelinde yönetilebilmesi, ülkenin ekonomik, sosyal ve kültürel alanlarda durumunun tespit edilebilmesi, geleceğe ilişkin plan ve programlarının uygulanabilir olması ve bütün bunlara yönelik araştırmaların yapılabilmesi için doğru, güvenilir, güncel ve periyodik istatistiki verilerin elde edilmesi büyük önem arz etmektedir.
Türk istatistik sisteminin Avrupa Birliği istatistik sistemine uygun hale getirilmesi, gelecek yılların ihtiyaçlarını karşılayacak bir istatistik sistemi ve organizasyonunun kurulması, görevlerin hızlı, etkin ve verimli biçimde yerine getirilmesi, kurumun nitelikli personel ile güçlendirilmesi ve dağınık durumda olan mevzuatın toparlanması amacıyla 10.11.2005 tarihli ve 5429 sayılı Türkiye İstatistik Kanunu ile Türkiye İstatistik Kurumu kurulmuştur. Ancak, 5429 sayılı Kanunun sözleşmeli olarak çalıştırılacak personelin sözleşme usul ve esasları ile ücret miktarı ve her çeşit ödemelerinin Bakanlar Kurulunca tespit edileceğine dair 45 inci maddesinin ikinci fıkrası, Anayasa nın 128 inci maddesinin ikinci fıkrasındaki; memurlar ve diğer kamu görevlilerinin hak ve yükümlülüklerinin, aylık ve ödeneklerinin ve diğer özlük işlerinin kanunla düzenleneceğine ilişkin hüküm nedeniyle ve Başkanlıkta birinci hukuk müşaviri dışındaki tüm atamaların Kurum Başkanı tarafından yapılacağına dair 56 ncı maddesinin birinci fıkrası, Anayasa nın 8 inci ve 104 üncü maddelerine aykırı olduğu gerekçesiyle Anayasa Mahkemesinin 21.02.2006 tarihli ve 26087 sayılı Resmî Gazetede yayımlanan 19.12.2005 tarihli ve E: 2005/143, K: 2005/99 sayılı Kararı ile iptal edilmiş ve iptal hükmünün, gerekçeli kararın Resmî Gazetede yayımlanmasından başlayarak üç ay sonra yürürlüğe girmesine karar verilmiştir.
Bu Kanun Tasarısı ile söz konusu Kararın gerekçesinde yer alan hususlar göz önünde bulundurulmak suretiyle iptal edilen hükümlerin yeniden düzenlenmesi amaçlanmıştır.
Komisyonumuzda Tasarının tümü üzerinde yapılan görüşmelerde;
Anayasa Mahkemesi kararının gerekçesinde belirtilen hususların Komisyon üyeleri tarafından daha önce gündeme getirildiği, aynı gerekçelerle bu iki hükmün Cumhurbaşkanı tarafından geri gönderildiği, buna rağmen bu önerilerin dikkate alınmadığı,
Türkiye İstatistik Kurumu tarafından hazırlanan istatistiklerin bağımsız kişi veya kuruluşlar tarafından da değerlendirilmesinin bu bilgilerin daha sağlıklı hazırlanmasına katkı sağlayacağı,
Kurumda daha nitelikli personel çalıştırılması amacıyla sözleşme ücretinin belirlenmesine ilişkin esas ve usullerde esneklik öngören hükümlere yer verildiği,
Türkiye İstatistik Kurumunun verilerinin, uluslararası düzeyde geçerliliği kabul edilmiş yöntemlerle ve bilimsel bir şekilde hazırlanması gerektiği,
İstatistiki bilginin hayatın her alanında vazgeçilmez öneminin bulunduğu, bu nedenle istatistiklerin çağdaş ihtiyaçlar doğrultusunda düzenlenmesi gerektiği,
İstatistiklerin uluslararası standartlara uygun hazırlanmasının kamuoyunda Kurum tarafından hazırlanan istatistiklere güveni artıracağı,
Atamaya ilişkin düzenlemenin Kurumun özerkliğinin sağlanması amacıyla yapılmış olduğu, atamalarda 5429 sayılı Kanunda öngörülen usulün özerkliğin pekiştirilmesi amacıyla kabul edildiği,
Üst düzey yönetici konusunda bir tanım ve görüş birliğinin bulunmadığı, ek göstergenin hiyerarşik bir kaygıyla tesis edilmemiş olduğu ve üst düzey görevlinin tespiti konusunda da bir gösterge olamayacağı,
Türkiye İstatistik Kurumu tarafından hazırlanan istatistiki sonuçların saydam, tutarlı ve inandırıcı olması gerektiği,
şeklindeki görüş ve eleştirileri müteakiben, Hükümet adına yapılan tamamlayıcı açıklamalarda;
Kanun Tasarısının Anayasa Mahkemesinin iptal gerekçeleri göz önünde bulundurularak hazırlandığı,
Türkiye İstatistik Kurumu tarafından yayımlanan istatistiklerin hazırlanmasında bir sistem değişikliğine gidilmediği, halihazırda önceki dönemlerde de geçerli olan yöntemlerin kullanıldığı,
Kurumdaki üst düzey yöneticilerin Başkan tarafından atanmasının Kurumun özerkliğinin bir gereği olarak düşünüldüğü,
Türkiye İstatistik Kurumu tarafından hazırlanan istatistik sonuçlarının şeffaf ve güvenilir olduğu,
ifade edilmiştir.
Tasarının geneli üzerinde yapılan görüşmelerden sonra, Tasarı ve gerekçesi Komisyonumuzca da benimsenerek maddelerinin görüşülmesine geçilmiştir.
Tasarının;
Türkiye İstatistik Kurumu Başkanlığı sözleşmeli personeline ilişkin aylık ücret sınırlarını belirleyen (III) sayılı cetvelin 5429 sayılı Kanuna eklenmesini temin eden hükmün metne 1 inci madde olarak eklenmesi ve diğer maddelerin buna göre teselsül ettirilmesi suretiyle,
Çerçeve 1 inci maddesi; madde çerçevesinin kanunların hazırlanmasında uygulanan esas ve usuller doğrultusunda redaksiyona tabi tutulmak suretiyle 2 nci madde olarak,
Çerçeve 2 nci maddesi; redaksiyona tabi tutulmak suretiyle 3 üncü madde olarak,
Yürürlük ve yürütmeye ilişkin 3 ve 4 üncü maddeleri; 4 üncü ve 5 inci maddeler olarak aynen,
kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
Ekli (1) sayılı listede yer alan Türkiye İstatistik Kurumu Başkanlığı Sözleşmeli Personeline İlişkin Aylık Ücret Sınırlarını (BRÜT YTL) gösteren (III) sayılı cetvel, 10.11.2005 tarihli ve 5429 sayılı Türkiye İstatistik Kanununa eklenmiştir.
(III) SAYILI CETVEL
TÜRKİYE İSTATİSTİK KURUMU BAŞKANLIĞI SÖZLEŞMELİ PERSONELİNE İLİŞKİN AYLIK ÜCRET SINIRLARI (BRÜT YTL)
GÖREV UNVANI	Taban
Ücreti	Tavan
Ücreti
Başkan	2.050	2.260
Başkan Yardımcısı	1.650	1.960
I. Hukuk Müşaviri	1.292	1.837
Daire Başkanı, Bölge Müdürü	1.220	1.725
İstatistik Müşaviri, Hukuk Müşaviri
Kadro Derecesi 1	1.206	1.689
Kadro Derecesi 2	1.189	1.647
Kadro Derecesi 3	1.174	1.634
Kadro Derecesi 4	1.163	1.622
Kadro Derecesi 5	1.148	1.610
Türkiye İstatistik Kurumu Uzmanı
Kadro Derecesi 1	1.206	1.689
Kadro Derecesi 2	1.186	1.647
Kadro Derecesi 3	1.174	1.634
Kadro Derecesi 4	1.162	1.622
Kadro Derecesi 5	1.149	1.610
Kadro Derecesi 6	1.137	1.597
Kadro Derecesi 7	1.124	1.585
Türkiye İstatistik Kurumu Uzman Yardımcısı	942	1.267
İstatistikçi, Matematikçi, Mühendis, Programcı
Kadro Derecesi 1	912	1.092
Kadro Derecesi 2	815	1.056
Kadro Derecesi 3	718	1.035
Kadro Derecesi 4	621	1.015
Kadro Derecesi 5, 6, 7, 8	524	1.005
Madde 0002:
5429 sayılı Kanunun Anayasa Mahkemesince iptal edilen 45 inci maddesinin ikinci fıkrası aşağıdaki şekilde yeniden düzenlenmiştir.
Sözleşmeli olarak Başkanlıkta fiilen çalışan personele, bu Kanuna ekli (III) sayılı cetvelde unvanlar itibarıyla yer alan taban ve tavan ücretleri arasında kalmak üzere, Başkan tarafından belirlenecek tutarda aylık brüt sözleşme ücreti ödenir. Başbakanlık merkez teşkilatında sözleşmeli olarak çalıştırılan emsali personelin yararlandığı ücret artışlarından Başkanlıkta çalışan sözleşmeli personel de aynı usul ve esaslara göre aynen yararlandırılır. Bu personel T.C. Emekli Sandığı ile ilişkilendirilir. Söz konusu personele, çalıştıkları günlerle orantılı olarak (hastalık ve yıllık izinleri dahil) ocak, nisan, temmuz ve ekim aylarında birer aylık sözleşme ücreti tutarında ikramiye ödenir. Bunlardan üstün gayret ve çalışmaları sonucunda emsallerine göre başarılı çalışma yaptıkları tespit edilenlere Başkanın teklifi, ilgili Bakanın uygun görüşü üzerine Başbakan onayı ile haziran ve aralık aylarında birer aylık sözleşme ücreti tutarına kadar teşvik ikramiyesi ödenebilir. Bu fıkranın uygulanmasına ilişkin usul ve esaslar ile söz konusu personele yapılacak diğer ödemeler Bakanlar Kurulunca tespit edilir.
Madde 0003:
5429 sayılı Kanunun Anayasa Mahkemesince iptal edilen 56 ncı maddesinin birinci fıkrası aşağıdaki şekilde yeniden düzenlenmiştir.
Başkanlıkta, Başkan Yardımcıları, Birinci Hukuk Müşaviri, Daire Başkanları ve Bölge Müdürleri, Başkanın önerisi üzerine müşterek kararname ile bunların dışında kalan diğer personelin atamaları ise Başkan tarafından yapılır.
Madde 0004:
Bu Kanun 21 Mayıs 2006 tarihinden geçerli olmak üzere yayımı tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
