5478 sayılı Tütün, Tütün Mamulleri, Tuz ve Alkol İşletmeleri Genel Müdürlüğünün Yeniden Yapılandırılması ile Tütün ve Tütün Mamullerinin Üretimine, İç ve Dış Alım ve Satımına, 4046 Sayılı Kanunda ve 233 Sayılı Kanun Hükmünde Kararnamede Değişiklik Yapılmasına Dair Kanuna Bir Geçici Madde Eklenmesi Hakkında Kanun
Yayımlandığı Resmî Gazete Tarihi: 28.03.2006
Yayımlandığı Resmî Gazete Sayısı: 26122
Kabul Tarihi	23.03.2006
TÜRKİYE BÜYÜK MİLLET MECLİSİ BAŞKANLIĞINA
Tütün, Tütün Mamulleri, Tuz ve Alkol İşletmeleri Genel Müdürlüğünün Yeniden Yapılandırılması ile Tütün ve Tütün Mamullerinin Üretimine, İç ve Dış Alım ve Satımına, 4046 Sayılı Kanunda ve 233 Sayılı Kanun Hükmünde Kararnamede Değişiklik Yapılmasına Dair Kanuna Bir Geçici Madde Eklenmesi Hakkında Kanun Teklifimiz ve Gerekçesi ektedir.
Gereğini arz ederiz.
GENEL GEREKÇE
Ülkemizde 2005 ürün yılı itibariyle yaklaşık 255.000 aile tütün ziraati ile uğraşmaktadır. Söz konusu üreticilerin 156.000 tanesi Tekel A.Ş. ile Tütün Üretim ve Alım-Satım Sözleşmesi imzalanmıştır. Söz konusu sözleşme karşılığı üretilmiş bulunan yaklaşık 47.000 ton tütün, 2006 yılı Şubat - Mayıs ayları arasında ambarlanacaktır.
Üreticilerin 2006 yılı ürünleriyle ilgili olarak tarla hazırlıklarına Şubat ayı içinde başlamaları tarımsal bir zorunluluktur. Bundan ötürü ekicilerin tütün üretip üretmeyecekleri, üretilecekse üretim izinlerinin ne kadar olduğunun kısa bir zaman içerisinde kendilerine bildirilmesi gerekmektedir.
Bundan bahisle;
Ülkemizde tütün üretimi kır ve kır taban arazilerde yapılmaktadır. Bu arazilerde alternatif tarım ürünlerinin üretimi çok zor yapılmakta veya yapılamamaktadır. Üretim izni verilmemesi halinde söz konusu üretici kentlere göç etmek zorunda kalacağından, tütün üretimini bırakanların yeniden tütün tarımına dönmeleri çok zor olacaktır.
Tütün tarımı sıradan bir zanaat değildir. Ciddi miktarda bilgi ve birikim gerektirmektedir. Bundan ötürü, uzun yıllardan beri bunu sanat haline getirmiş bulunan geleneksel üreticinin, arzın devamlılığını teminen güvence altına alınması gerekmektedir.
Tamamen yerli tütünden yapılan sigaralarda kullanılan tütün çeşitlerinin üretiminin devamı sağlanmalıdır. Aksi taktirde menşe eksikliğinden ötürü sigaraların harman reçeteleri bozulabilir.
2006 yılı başı itibariyle Tekel in depolarında 128.481 tonu idare, 195.162 tonu destekleme olmak üzere toplam 323.643 ton tütün stoku bulunmaktadır. 2003/5446 sayılı Bakanlar Kurulu Kararı, destekleme stoklarında bulunan tütünlerin gerektiğinde maliyetinin altında ihraç edilmesine imkan tanımaktadır.
Ancak idare stokunda bulunan ihtiyaç fazlası tütünlerimize talep gelmesi halinde bile stok maliyetlerinin yüksekliği nedeniyle oluşan yüksek fiyatlardan ötürü satışları gerçekleştirilememektedir. Tütünlerin daha fazla eskiyip içim nefasetlerini kaybetmemesi ve stok maliyetlerinin artmaması için gerektiğinde maliyetlerinin altında piyasa şartlarına göre satışı zorunluluk arz etmektedir.
Mevcut durum itibariyle Tekel A.Ş. nin 2005 yılı İşletme Bütçesinde, Konsolide Dönem Zararı 378.624.000 YTL olarak beklenmektedir. 2006 yılı sonunda ise söz konusu zararın 330.803.000 YTL olacağı tahmin edilmektedir.
Ayrıca Tekel A.Ş. nin 19.01.2006 itibariyle gecikme zammı ile birlikte Özel Tüketim Vergisi olarak 620.456.894 YTL borcu bulunmaktadır.
2005 ürün yılında ülke genelinde sözleşme imzalamak suretiyle, 2005 ürünü tütünlerin satışa esas bölge, menşe ve nevi fiyatları esas alınarak, 2006 ürün yılı için Tütün Üretim ve Alım-Satım Sözleşmesi imzalanması yerinde olacaktır.
Ayrıca, alımı yapılmış ve Tekel Sigara Sanayi ve Ticaret A.Ş. ce üretilen sigara harmanlarında kullanılmayan nev i ve gradlardaki idare tütünlerinden veya sigara harmanlarında kullanılmasına rağmen, pazar payındaki kayba paralel olarak stoklarda birikmiş bulunan idare tütünlerinden ekonomik değeri bulunanların değerlendirilmesi amacıyla piyasa koşullarında satışa imkan tanımak için söz konusu düzenlemeye ihtiyaç bulunmaktadır.
ADIYAMAN MİLLETVEKİLİ MAHMUT GÖKSU VE 9 MİLLETVEKİLİNİN TEKLİFİ
TÜTÜN, TÜTÜN MAMULLERİ, TUZ VE ALKOL İŞLETMELERİ GENEL MÜDÜRLÜĞÜNÜN YENİDEN YAPILANDIRILMASI İLE TÜTÜN VE TÜTÜN MAMULLERİNİN ÜRETİMİNE, İÇ VE DIŞ ALIM VE SATIMINA, 4046 SAYILI KANUNDA VE 233 SAYILI KANUN HÜKMÜNDE KARARNAMEDE DEĞİŞİKLİK YAPILMASINA DAİR KANUNA BİR GEÇİCİ MADDE EKLENMESİ HAKKINDA KANUN
Madde - 1.
03.01.2002 tarihli ve 4733 sayılı Kanuna aşağıdaki geçici madde eklenmiştir.
GEÇİCİ MADDE 4.- Tütün, Tütün Mamulleri, Tuz ve Alkol İşletmeleri Anonim Şirketi, ülke genelinde ürün arzının devamlılığını sağlamayı ve yerli tütünden yapılan sigaraların harman reçetelerinde kullanılan tütün çeşitlerinin geleceğini güvence altına almayı teminen, 2005 ürün yılı için sözleşme imzalanan üreticiler ile anılan yılda sözleşme yapmak ve 2005 ürün yılı için bölge menşe ve neviler itibariyle uygulanan fiyatlar esas alınmak koşuluyla 2006 ürün yılı için tütün üretim ve alım-satım sözleşmesi imzalayabilir.
Şirketin stoklarında bulunan ihtiyaç fazlası idare stoku tütünler, destekleme stoku tütünlerin satışında uygulanan usul ve esaslar dahilinde satılabilir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	2/722
Karar No	78
09.03.2006
TÜRKİYE BÜYÜK MİLLET MECLİSİ BAŞKANLIĞINA
Adıyaman Milletvekili Mahmut GÖKSU ve 9 Milletvekili tarafından imzalanarak 01.03.2006 tarihinde Türkiye Büyük Millet Meclisi Başkanlığına sunulan ve Başkanlıkça 03.03.2006 tarihinde tali komisyon olarak Tarım, Orman ve Köyişleri Komisyonuna, esas komisyon olarak Komisyonumuza havale edilen 2/722 esas numaralı, Tütün, Tütün Mamulleri, Tuz ve Alkol İşletmeleri Genel Müdürlüğünün Yeniden Yapılandırılması ile Tütün ve Tütün Mamullerinin Üretimine, İç ve Dış Alım ve Satımına, 4046 Sayılı Kanunda ve 233 Sayılı Kanun Hükmünde Kararnamede Değişiklik Yapılmasına Dair Kanuna Bir Geçici Madde Eklenmesi Hakkında Kanun Teklifi, Komisyonumuzun 07.03.2006 tarihinde yaptığı 50 nci Birleşiminde Hükümeti temsilen Maliye Bakanı Kemal UNAKITAN ile Maliye Bakanlığı, Tarım ve Köyişleri Bakanlığı, TEKEL Anonim Şirketi, Özelleştirme İdaresi Başkanlığı, Tütün, Tütün Mamulleri ve Alkollü İçkiler Piyasası Düzenleme Kurumu ve Hazine Müsteşarlığı temsilcileri ile Teklif sahiplerinden Adıyaman Milletvekili Mahmut Göksu nun katılımlarıyla incelenip, görüşülmüştür.
Ülkemizde yaklaşık 255 bin aile tütün ziraatı ile uğraşmakta olup, bu ailelerin yarısından fazlası TEKEL A.Ş. ile tütün üretim ve alım-satım sözleşmesi imzalamış bulunmaktadır. Üreticilerin tütün üretimi yapabilmeleri için tarla hazırlıklarına şubat ayı içerisinde başlamaları gerektiğinden, üretim izinlerinin ne kadar olduğunun bir an önce belirlenmesi zorunludur. Üretici kesimin güvence altına alınması, tütün üretiminin artması ve yerli tütünle üretilen sigara çeşitlerinin de devamını sağlayacaktır. Ayrıca, mevcut Kanunda Tekel A.Ş nin destekleme stoklarında bulunan tütünlerin gerektiğinde maliyetinin altında ihraç edilebilmesine imkan tanınmasının da ülke ekonomisine önemli katkılar sağlayacağı açıktır. Bu doğrultuda, TEKEL A.Ş. ye, 2005 ürün yılında ülke genelinde sözleşme imzalamak suretiyle, 2005 ürünü tütünlerin satışa esas bölge, menşe ve nevi fiyatları esas alınarak, 2006 ürün yılı için tütün üretim ve alım-satım sözleşmesi imzalayabilmesine imkan tanınması ve TEKEL A.Ş. nin stokundaki ihtiyaç fazlası tütünün satılabilmesi amacıyla 4733 sayılı Kanunda değişiklik yapılmasına ihtiyaç duyulmuştur. Teklif, bu ihtiyacın giderilmesi amacıyla hazırlanmıştır.
Komisyonumuzda Teklifin tümü üzerinde yapılan görüşmelerde;
Kanun Teklifi ile, 2005 yılında TEKEL A.Ş. ile sözleşme imzalayan tütün üreticilerinin, 2006 yılı için 2005 yılı tütün fiyatları üzerinden TEKEL A.Ş. ile yeniden sözleşme yapmalarına imkan tanınarak ortadaki belirsizliğin kaldırılmasının amaçlandığı,
Bu düzenleme ile idarenin stoklarında bulunan ihtiyaç fazlası tütünlerin satılması imkanının sağlanacağı,
2006 yılında tütün yetiştirilmesi için üreticiler tarafından gerekli hazırlıkların yapıldığı, ancak tütünün satılması konusunda bazı tereddütlerin bulunduğu, Kanun Teklifinin kabul edilmesiyle üreticilerin tereddütlerinin giderileceği,
TEKEL A.Ş. ile sözleşme yapmalarına imkan sağlanmasıyla tütün üreticilerinin kırsal bölgelerden kentlere göç etmelerinin sebebi ortadan kalkacağından, aşırı göç nedeniyle ortaya çıkan sağlıksız kentleşmenin önüne geçileceği; ayrıca işsizlikten kaynaklanan suçların daha çok artmasına da engel olunacağı,
Sadece göçü önlemek ve üreticileri korumak amacıyla getirilen geçici çözümler yerine Türk tütününün markalaştırılması yönündeki çalışmalara ağırlık verilmesinin daha yararlı olacağı,
İnsan sağlığına zararlı olduğu tıp bilimi tarafından açıkça ortaya konan tütünün üretilmesi temenni edilmemekle birlikte, Türkiye deki tütün üretimi ile geçinen kesimlerin sorunlarının göz ardı edilemeyeceği, bu nedenle Kanun Teklifinin olumlu karşılandığı,
Sigaranın yol açtığı sağlık sorunları nedeniyle her yıl yüz binlerce kişinin öldüğü, ayrıca sigara için her yıl milyonlarca dolar harcandığı, sigaranın belirtilen ekonomik ve sosyal maliyetleri nedeniyle, tütün ekiminin teşvik edilmesinin çelişki yarattığı,
Şark tipi tütün üretiminin yapıldığı ekim alanlarında alternatif ürünün yetiştirilmesinin son derece güç olduğu, bu nedenle kaliteli ve ihraç değeri yüksek tütün üretimine önem verilmesi gerektiği,
Tütün üretiminin sınırlandırılması veya üreticilerin TEKEL A.Ş. ile sözleşme yapmalarına imkan tanınması yerine, pazar payının artırılması ve markalaşmasına yönelik çalışmaların yapılmasının yararlı olacağı,
Tütün alımından devlet desteğinin kaldırılmasının üreticileri zor duruma düşürdüğü, bu desteklerin tekrar getirilmesinin yararlı olacağı,
Türk tütününün yıllar önce uluslararası piyasada bir marka olarak kabul edildiği, ancak zamanla bu gücünü kaybettiği, bu gün ise tütün üretiminin yapılıp yapılmamasının tartışılmasının uygulanan politikaların ne kadar yanlış olduğunun göstergesi olduğu,
Tütün üretimi tümüyle kaldırılsa bile tütün tüketimine ilişkin ihtiyaç devam edeceğinden, bu ihtiyacın yurt dışından giderilmesinin bir zorunluluk arz edeceği, bu durumun da önemli miktarda döviz kaybına yol açacağı,
Tütün üreticilerinin ürettikleri tütüne karşılık oluşan maliyetleri karşılayamadıkları, bu nedenle üretimin gittikçe azaldığı,
2006 yılında üreticiler ile TEKEL A.Ş. arasında yapılacak sözleşmede 2005 yılı fiyatının esas alınmasının enflasyon nedeniyle üreticilerin mağduriyetine yol açacağı,
Piyasa sisteminin denk güçlerin pazarlığına dayandığı, bu bakımdan üreticiler ile tütün tüccarlarının konumlarının eşit olmadığı, bu nedenle üretici lehine aradaki dengenin sağlanması yönünde TEKEL A.Ş. nin üreticilere destek olduğu, şeklindeki görüş ve eleştirileri müteakip, Hükümet adına yapılan tamamlayıcı açıklamalarda;
Tütün alımlarının yapılmamasının çiftçileri zor duruma düşüreceği, tütün ekiminin sosyal boyutunun göz önünde bulundurulması gerektiği, Kanun Teklifinin kabul edilmesi ile 2005 yılında sözleşme yapılan kişilerle aynı koşullarda sözleşme yapılmasına imkân tanınacağı,
Önceki yıllarda TEKEL A.Ş. tarafından ihtiyacın üzerinde tütün alımı yapıldığı, bu nedenle stokların arttığı, stokların muhafaza maliyetinin yüksek olduğu, Teklif ile TEKEL A.Ş. nin stoğundaki tütünlerin imha edilmesi yerine satılmasının sağlanacağı,
Çiftçi ile tüccar arasında sözleşme yapılmasının doğru bir yaklaşım olduğu, böylece hem tütünün kalitesinin artacağı hem de Türkiye tarımının piyasa ekonomisi içerisinde istikrara kavuşacağı, TEKEL AŞ. nin piyasadan tütün alması ile diğer alıcılar karşısında tütün üreticilerinin korunduğu,
Türk tütününün kalitesinin yükseltilmesi ve pazar payının artırılması için çalışmaların sürdürüldüğü,
ifade edilmiştir.
Geneli üzerinde yapılan görüşmelerden sonra, Teklif ve gerekçesi Komisyonumuzca da benimsenerek maddelerinin görüşülmesine geçilmiştir.
Teklifin;
Çerçeve 1 inci maddesine bağlı geçici 4 üncü maddenin birinci fıkrasında yer alan, anılan yılda sözleşme yapmak ifadesinin, üreticiler ile TEKEL A.Ş. arasında 2006 yılında yapılacak sözleşmede, sözleşme konusu tütün miktarının 2005 yılındaki miktarı aşmaması ve uygulamada ortaya çıkabilecek tereddütlerin giderilmesi amacıyla anılan yılda sözleşme yapılan miktarları aşmamak şeklinde değiştirilmesi suretiyle,
Yürürlük ve yürütmeye ilişkin 2 nci ve 3 üncü maddeleri;
aynen kabul edilmiştir.
Ayrıca Teklifin başlığı da kanun tekniğine uygunluk açısından redaksiyona tabi tutulmuştur.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
03.01.2002 tarihli ve 4733 sayılı Kanuna aşağıdaki geçici madde eklenmiştir.
GEÇİCİ MADDE 4- Tütün, Tütün Mamulleri, Tuz ve Alkol İşletmeleri Anonim Şirketi, ülke genelinde ürün arzının devamlılığını sağlamayı ve yerli tütünden yapılan sigaraların harman reçetelerinde kullanılan tütün çeşitlerinin geleceğini güvence altına almayı teminen, 2005 ürün yılı için sözleşme imzalanan üreticiler ile anılan yılda sözleşme yapılan miktarları aşmamak koşuluyla 2006 ve 2007 ürün yılları için tütün üretim ve alım-satım sözleşmesi imzalayabilir.
Şirketin stoklarında bulunan ihtiyaç fazlası idare stoku tütünler, destekleme stoku tütünlerin satışında uygulanan usûl ve esaslar dahilinde satılabilir.
Bu Kanunun 6 ncı maddesi kapsamında gerçekleştirilen tütün satışlarında Kurumca yapılan tescil, gelir vergisi uygulaması bakımından ticaret borsalarına tescil hükmündedir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
