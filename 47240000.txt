4724 sayılı Diyanet İşleri Başkanlığı Kuruluş ve Görevleri Hakkında Kanunun Bir Maddesinin Değiştirilmesine İlişkin Kanun
Yayımlandığı Resmî Gazete Tarihi: 25.12.2001
Yayımlandığı Resmî Gazete Sayısı: 24624
Kabul Tarihi	07.12.2001
Madde 0001:
22.6.1965 tarihli ve 633 sayılı Kanunun 31 inci maddesi aşağıdaki şekilde değiştirilmiştir.
Dini Yayınlar Döner Sermaye İşletmesi
Madde 31.- Diyanet İşleri Başkanlığının, dini yayın işlerini yürütmek amacıyla kurulmuş olan Dini Yayınlar Döner Sermaye İşletmesinin sermayesi üç trilyon liraya çıkarılmıştır. Bu Kanunun yürürlüğe girmesinden önce Dini Yayınlar Döner Sermayesinin limitini aşan geçmiş yıl karlarının tamamı tahsis edilen sermayeye mahsup edilir. Bu miktar Maliye Bakanlığının görüşü alınarak, Bakanlar Kurulunca beş katına kadar artırılabilir. Döner sermayenin işletilmesinden doğan karlar, ödenmiş sermaye tahsis edilen sermaye tutarına ulaşıncaya kadar döner sermayeye eklenir.
Ödenmiş sermaye tutarı, tahsis edilen sermaye tutarına ulaştıktan sonra kalan karlar, izleyen mali yılın Şubat ayı sonuna kadar genel bütçeye gelir kaydedilmek üzere ilgili saymanlığa yatırılır.
Döner sermaye; ayni yardımlar, döner sermaye faaliyetlerinden elde edilecek karlar, bağış ve yardımlardan oluşur. Döner sermayeye verilecek ayni yardımların bedeli, tahsis edilen sermayeye mahsup edilir.
Bağış ve yardımlar tahsis olunan sermaye ile sınırlı olmaksızın tahsis olunan sermayeye eklenir. Şartlı bağışlar şart kılınan yere harcanır.
Döner sermaye işletmesinin faaliyet alanları, çalışma usul ve esasları ile hesap usulleri, Maliye Bakanlığından alınacak görüş üzerine düzenlenen yönetmelikte belirtilir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
