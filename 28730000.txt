2873 sayılı Milli Parklar Kanunu
Yayımlandığı Resmî Gazete Tarihi: 11.08.1983
Yayımlandığı Resmî Gazete Sayısı: 18132
Kabul Tarihi	09.08.1983
BİRİNCİ BÖLÜM
Amaç ve Tanımlar
Madde 0001: Amaç
Bu Kanunun amacı, yurdumuzdaki milli ve milletlerarası düzeyde değerlere sahip milli park, tabiat parkı, tabiat anıtı ve tabiatı koruma alanlarının seçilip belirlenmesine, özellik ve karakterleri bozulmadan korunmasına, geliştirilmesine ve yönetilmesine ilişkin esasları düzenlemektir.
BİRİNCİ BÖLÜM
Amaç ve Tanımlar
Madde 0002: Tanımlar
Bu Kanunda yer alan;
Milli park; bilimsel ve estetik bakımından, milli ve milletlerarası ender bulunan tabii ve kültürel kaynak değerleri ile koruma, dinlenme ve turizm alanlarına sahip tabiat parçalarını.
Tabiat parkları; bitki örtüsü ve yaban hayatı özelliğine sahip, manzara bütünlüğü içinde halkın dinlenme ve eğlenmesine uygun tabiat parçalarını,
Tabiat anıtı; tabiat ve tabiat olaylarının meydana getirdiği özelliklere ve bilimsel değere sahip ve milli park esasları dahilinde korunan tabiat parçalarını,
Tabiatı koruma alanı; bilim ve eğitim bakımından önem taşıyan nadir, tehlikeye maruz veya kaybolmaya yüz tutmuş ekosistemler, türler ve tabii olayların meydana getirdiği seçkin örnekleri ihtiva eden ve mutlak korunması gerekli olup sadece bilim ve eğitim amaçlarıyla kullanılmak üzere ayrılmış tabiat parçalarını,
İfade eder.
İKİNCİ BÖLÜM
Belirleme, Planlama ve Kamulaştırma
Madde 0003: Milli park, tabiat parkı, tabiat anıtı ve tabiatı koruma alanlarının belirlenmesi
(Madde 17.08.2011 tarih ve 28028 sayılı Resmi Gazetede yayımlanan 648 Khk ile Değişmiştir.)
Orman ve Su İşleri Bakanlığınca millî park karakterine sahip olduğu tespit edilen alanlar, Millî Savunma Bakanlığının olumlu görüşü, Enerji ve Tabiî Kaynaklar Bakanlığı ve Kültür ve Turizm Bakanlığı ile diğer ilgili bakanlıkların görüşü de alınarak Çevre ve Şehircilik Bakanlığının teklifi üzerine Bakanlar Kurulu kararı ile millî park olarak belirlenir.
Orman ve orman rejimine tabi yerlerde tabiat parkı, tabiat anıtı ve tabiatı koruma alanları Orman ve Su İşleri Bakanının onayı ile belirlenir.
Orman ve orman rejimi dışında kalan yerlerde tabiat parkı, tabiat anıtı ve tabiatı koruma alanı belirlenmesine veya Orman ve Su İşleri Bakanlığınca belirlenmiş olanların işlemlerinin tamamlanması için gerekli yerlerin orman rejimine alınmasına ilgili bakanlıkların görüşü alınarak Çevre ve Şehircilik Bakanlığının teklifi üzerine Bakanlar Kurulunca karar verilir ve bu alanlar Çevre ve Şehircilik Bakanlığınca tescil edilir.
İKİNCİ BÖLÜM
Belirleme, Planlama ve Kamulaştırma
Madde 0004: Planlama
Bu Kanun hükümlerine göre milli park olarak belirlenen yerlerin özellik ve nitelikleri gözönünde tutularak, koruma ve kullanma amaçlarını gerçekleştirmek üzere, kuruluş, geliştirme ve işletilmelerini kapsayan gelişme planı, ilgili bakanlıkların olumlu görüşleri ve gerektiğinde fiili katkılarıyla, Tarım ve Orman Bakanlığınca hazırlanır ve yürürlüğe konur.
Gelişme planı uyarınca iskan ve yapılaşmaya konu olacak yerler için, imar mevzuatına göre imar uygulama planları, milli park gelişme planı hüküm ve kararlarına uygun olarak hazırlanır veya hazırlattırılarak Çevre ve Şehircilik Bakanlığının onayı ile yürürlüğe konulur.
Üçüncü madde hükümleri uyarınca tabiat parkı, tabiat anıtı ve tabiatı koruma alanı olarak belirlenen yerler için gerekli projeler, Kültür ve Turizm Bakanlığının görüşü alınarak Orman ve Su İşleri Bakanlığınca hazırlanır ve yürürlüğe konur.
Bu Kanun kapsamına giren yerlerdeki turizm bölge, alan ve merkezlerinde, turizm yatırımlarına ilişkin plan kararları Çevre ve Şehircilik ile Orman ve Su İşleri Bakanlıklarının görüşü alınarak sonuçlandırılır.
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile Tarım ve Orman Bakanlığınca ibareleri Orman ve Su İşleri Bakanlığınca şeklinde değiştirilmiştir.
İKİNCİ BÖLÜM
Belirleme, Planlama ve Kamulaştırma
Madde 0005: Kamulaştırma
Milli park, tabiat parkı, tabiat anıtı ve tabiatı koruma alanı sınırları içinde kalan yerlerdeki gerçek ve tüzelkişilere ait taşınmaz mallar ile her türlü tesisler, onaylı uygulama imar planına göre hazırlanacak projelerin(1) gerçekleşmesi için,gerekli görüldüğünde, 6830 sayılı İstimlak Kanunu hükümlerine göre, Tarım ve Orman Bakanlığınca kamulaştırılır.
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile birinci fıkrasında yer alan hazırlanacak planın ibaresi onaylı uygulama imar planına göre hazırlanacak projelerin şeklinde değiştirilmiştir.
İKİNCİ BÖLÜM
Belirleme, Planlama ve Kamulaştırma
Madde 0006: Taşınmazların tahsisi
Milli park, tabiat parkı, tabiat anıtı ve tabiatı koruma alanı içinde kalıp da, bu Kanunun uygulanması için gerekli olanlardan;
Hazineye ait taşınmaz mallar, Orman ve Su İşleri Bakanlığının(1) talebi üzerine,
Devletin hüküm ve tasarrufu altında bulunan yerler, resen Hazine adına tescilini takiben,
Yukarıdaki (a) ve (b) bentlerinde belirlenenler dışında, kamu idareleri ile kamu kurum ve kuruluşlarına ait taşınmaz mallar ve irtifak hakları, 6830 sayılı İstimlak Kanununun 30 uncu maddesi uyarınca, belirlenecek bedelin ödenmesi şartıyla,
(21.02.2001 tarih ve 4629 sayılı Kanunun 1/f maddesiyle ve 01.01.2002 tarihinden geçerli olmak üzere 03.03.2001 tarihinde yürürlükten kaldırılmıştır.)
Tahsis edilir.
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile birinci fıkrasının (a) bendinde yer alan Tarım ve Orman Bakanlığının ibaresi Orman ve Su İşleri Bakanlığının şeklinde değiştirilmiştir.
ÜÇÜNCÜ BÖLÜM
İzin İşleri
Madde 0007: Kamu kurum ve kuruluşlarına verilecek izinler
Milli park veya tabiat parklarında, planlarına uygun olması şartıyla, kamu kurum ve kuruluşları tarafından yapılacak her türlü plan, proje ve yatırımlara Tarım ve Orman Bakanlığınca izin verilebilir ve uygulamalar bu Kanun hükümlerine göre denetlenir.
Ancak; bu Kanun kapsamına giren yerlerde tarihi ve arkeolojik sahalarda kazı, restorasyon ve bilimsel araştırmalar Kültür ve Turizm Bakanlığının iznine tabidir.
ÜÇÜNCÜ BÖLÜM
İzin İşleri
Madde 0008: Gerçek ve özel hukuk tüzelkişilerine verilecek izinler
Turizm bölge, alan ve merkezleri dışında kalan milli parklar ve tabiat parklarında kamu yararı olmak şartıyla ve plan dahilinde, turistik amaçlı bina ve tesisler yapmak üzere gerçek ve özel hukuk tüzelkişileri lehine Maliye Bakanlığının görüşü alınarak Tarım ve Orman Bakanlığınca izin verilebilir. Bu izin üzerine gerçek ve özel hukuk tüzelkişileri lehine tesis edilecek intifa hakkı süresi kırkdokuz yılı geçemez. Bu süre sonunda bütün tesisler eksiksiz olarak Hazineye devredilir. Ancak, işletmesinin başarılı olduğu Kültür ve Turizm Bakanlığınca belgelenen hak sahiplerinin intifa hakkı, Tarım ve Orman Bakanlığınca tesisin rayiç değeri üzerinden belirlenecek bedelle doksandokuz seneye kadar uzatılabilir. Bu durumda Hazineye devir işlemi bu uzatma sonunda yapılır. Milli park ve tabiat parklarının gelişme planları kesinleşmeden bu Kanunda sözü edilen izin verilemez.
ÜÇÜNCÜ BÖLÜM
İzin İşleri
Madde 0009: Hakların devri
Orman ve Su İşleri Bakanlığınca kamu kurum ve kuruluşları ile gerçek ve özel hukuk tüzelkişileri lehine tesis olunan intifa hakları ve bu haklara dayanılarak yapılan ve yapılmakta olan tesislerin üçüncü şahıslara devri, Orman ve Su İşleri Bakanlığının(1) muvafakatına bağlıdır.
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile birinci fıkrasında yer alan Tarım ve Orman Bakanlığının ibaresi Orman ve Su İşleri Bakanlığının şeklinde değiştirilmiştir.
ÜÇÜNCÜ BÖLÜM
İzin İşleri
Madde 0010: İzin verilmeyecek yerler
Tabiat anıtları ve tabiatı koruma alanlarında 2863 sayılı Kültür ve Tabiat Varlıklarını Koruma Kanununun ilgili hükümleri saklı kalmak kaydıyla kullanma izni verilemez veya irtifak hakkı tesis edilemez.
ÜÇÜNCÜ BÖLÜM
İzin İşleri
Madde 0011: Petrol ve madenlerin aranması ve işletilmesi için izin verilmesi
Bu Kanun kapsamına giren yerlerde maden ve petrol kanunları gereğince araştırma ve işletme ruhsatnamesi veya imtiyazı, 2863 sayılı Kültür ve Tabiat Varlıklarını Koruma Kanununun ilgili hükümleri saklı kalmak kaydıyla Bakanlar Kurulu kararı ile verilebilir.
Araştırma ve işletme faaliyetlerinde bu yerlerin korunması amacıyla riayet edilecek hususlar Tarım ve Orman Bakanlığınca belirlenir.
DÖRDÜNCÜ BÖLÜM
Görevler
Madde 0012: Yapı ve tesisler
Bu Kanunun 7 nci ve 8 inci madde hükümleri saklı kalmak kaydıyla, milli parklar, tabiat parkları, tabiat anıtları ve tabiatı koruma alanlarındaki planların gerektirdiği her türlü hizmet ve faaliyetler ile koruma, yönetim, işletme, tanıtım, sportif, eğlenme ve dinlenme hizmetleri için gerekli her türlü altyapı, üstyapı ve diğer tesisler Tarım ve Orman Bakanlığınca yapılır veya yaptırılır, yönetilir veya işletilir.
DÖRDÜNCÜ BÖLÜM
Görevler
Madde 0013: Kaynakların geliştirilmesi
Bu Kanun kapsamına giren yerlerdeki ormanlarda, makilik ve fundalıklarda ve diğer arazi kullanma şekillerinde, koruma ve çok taraflı kullanımı esas tutan orman amenajman planlarına dayanılarak, tabiat varlıklarının korunmasını, geliştirilmesini ve devamlılığını sağlayacak teknik faaliyetler yapılır.
Tabii çevre ve ekosistemlerin korunması ve iyileştirilmesi yönünden teknik ve bilimsel gereklere göre, Tarım ve Orman Bakanlığınca düzenlenecek rapora dayanılarak hazırlanacak özel amenajman planları uyarınca belirli yerlerde ve belirli sürelerde üretim, avlanma ve otlatma faaliyetlerine izin verilebilir.
BEŞİNCİ BÖLÜM
Koruma
Madde 0014: Yasaklanan faaliyetler
Bu Kanun kapsamına giren yerlerde;
Tabii ve ekolojik denge ve tabii ekosistem değeri bozulamaz,
Yaban hayatı tahrip edilemez,
Bu sahaların özelliklerinin kaybolmasına veya değiştirilmesine sebep olan veya olabilecek her türlü müdahaleler ile toprak, su ve hava kirlenmesi ve benzeri çevre sorunları yaratacak iş ve işlemler yapılamaz,
Tabii dengeyi bozacak her türlü orman ürünleri üretimi, avlanma ve otlatma yapılamaz,
Onaylanmış planlarda belirtilen yapı ve tesisler ve Genelkurmay Başkanlığınca ihtiyaç duyulacak savunma sistemi için gerekli tesisler dışında kamu yararı açısından vazgeçilmez ve kesin bir zorunluluk bulunmadıkça her ne suretle olursa olsun hiçbir yapı ve tesis kurulamaz ve işletilemez veya bu alanlarda var olan yerleşim sahaları dışında iskan yapılamaz.
BEŞİNCİ BÖLÜM
Koruma
Madde 0015: Tescil yasağı
Bu Kanun kapsamına giren yerlerdeki kamu idareleri, kamu kurum ve kuruluşları ve Hazineye ait taşınmaz mallar ile Devletin hüküm ve tasarrufu altında bulunan yerlerdeki mevcut açıklıkların ve var olan ağaçların, bitki örtüsünün yanması, her ne sebeple olursa olsun kesilmesi, sökülmesi, boğulması, budanması sonunda oluşacak açıklıkların ve arazinin çeşitli şekillerde düzeltilmesi suretiyle elde edilecek sahaların işgali, kullanılması, bu yerlere her türlü yapı ve tesis yapılması, bu yapı ve tesislerin tapuya tescili yasaktır.
Bu gibi yapı ve tesislere hiçbir kayıt ve şart aranmadan doğrudan doğruya Tarım ve Orman Bakanlığınca el konulur.
BEŞİNCİ BÖLÜM
Koruma
Madde 0016: Koruma görevlileri ve alan kılavuzları *
Bu Kanun kapsamına giren alanlarda; koruma hizmetleri ve suçların takibi 6831 sayılı Orman Kanununun beşinci fasıl dördüncü bölümünde yer alan suçların takibi ile ilgili hükümlere istinaden; orman muhafaza memurlarınca sağlanır.
(15.07.2005 tarih ve 25876 sayılı Resmi Gazete de yayımlanan 5400 sayılı Kanunun 1 inci maddesiyle eklenmiştir.) Bu Kanun kapsamına giren alanların kaynak değerlerinin korunarak kullanılmasına imkan sağlamak amacıyla uzun devreli gelişim planlarına uygun olarak yapılan ziyaretçi yönetim planlarının etkin bir şekilde uygulanması ve korunan alanlara gelen ziyaretçilerin doğru bilgilendirilmesi bakımından ve korunan alan yönetiminden olumsuz etkilenen yöre insanının kayıplarının en aza indirilmesine imkan sağlanmak üzere, korunan alan sınırları dahilinde ve yakın çevresinde yaşayan yöre insanının alan kılavuzu olarak yetiştirilmeleri konusunda Orman ve Su İşleri Bakanlığı(1) ilgili kurum ve kuruluşlarla işbirliği içerisinde gerekli çalışmaları yapar.
(15.07.2005 tarih ve 25876 sayılı Resmi Gazete de yayımlanan 5400 sayılı Kanunun 1 inci maddesiyle eklenmiştir.) Eğitime alınacak alan kılavuzu adaylarının seçimi, eğitimleri, eğitim sonunda başarılı olanların görevlendirilmeleri ve çalışmalarına ilişkin esas ve usûller Çevre ve Orman Bakanlığınca çıkarılacak bir yönetmelikle belirlenir.
(*) (Koruma görevlileri olan madde başlığı; 15.07.2005 tarih ve 25876 sayılı Resmi Gazete de yayımlanan 5400 sayılı Kanunun 1 inci maddesiyle Koruma görevlileri ve alan kılavuzları şeklinde değiştirilmiş ve metne işlenmiştir.)
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile ikinci fıkrasının (a) bendinde yer alanÇevre ve Orman Bakanlığı ibaresi Orman ve Su İşleri Bakanlığı şeklinde değiştirilmiştir.
ALTINCI BÖLÜM
Madde 0017: Döner sermaye gelirleri
(Madde 01.03.2014 Tarih ve 28928 Sayılı Resmi Gazetede Yayımlanan 6527 Sayılı Kanun ile Yeniden Düzenlenmiştir.)
Bu Kanuna tabi alanlardan elde edilecek gelirler, Orman ve Su İşleri Bakanlığı döner sermayesine gelir kaydedilir.  (2. Cümle 28.04.2018 tarih ve 30405 sayılı Resmi Gazetede yayımlanan 7139 Sayılı Kanunun 24. Maddesi ile Yürürlükten Kaldırılmıştır.)
ALTINCI BÖLÜM
Madde 0018: Fon gelirleri
(21.02.2001 tarih ve 4629 sayılı Kanunun 1/f maddesiyle ve 01.01.2002 tarihinden geçerli olmak üzere 03.03.2001 tarihinde yürürlükten kaldırılmıştır.)
ALTINCI BÖLÜM
Madde 0019: Fonun kullanılması
(21.02.2001 tarih ve 4629 sayılı Kanunun 1/f maddesiyle ve 01.01.2002 tarihinden geçerli olmak üzere 03.03.2001 tarihinde yürürlükten kaldırılmıştır.)
YEDİNCİ BÖLÜM
Cezalar
Madde 0020:
6831 sayılı Orman Kanunu ile 4915 sayılı Kara Avcılığı Kanunu ve 1380 sayılı Su ürünleri Kanununda yasaklanan fiillerin bu Kanunun uygulandığı yerlerde işlenmesi halinde, cezalar bir misli artırılarak hükmolunur.
(3167 ibaresi 4915 şeklinde 08.02.2008 tarih ve 26781 sayılı Kanunla Değiştirilmiştir. )
YEDİNCİ BÖLÜM
Cezalar
Madde 0021:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanunda yazılı yasaklamalara ve mecburiyetlere aykırı hareket edenler hakkında, fiilleri daha ağır bir cezayı gerektirmediği takdirde, altı aya kadar hapis veya adlî para cezasına hükmolunur.
SEKİZİNCİ BÖLÜM
Son Hükümler
Madde 0022: Yönetmelikler
Bu Kanunun yürürlüğe girdiği tarihten itibaren altı ay içerisinde;
Bu Kanunun uygulanmasına ilişkin şekil ve esasları, görev, yetki ve sorumlulukları belirleyen yönetmelik Çevre ve Şehircilik(1) ve Kültür ve Turizm bakanlıklalarının görüşleri alınarak Orman ve Su İşleri Bakanlığınca,
(Bent 03.03.2001 tarih ve 24335 sayılı Resmi Gazetede yayımlanan 4629 sayılı Kanun ile Yürürlükten Kaldırılmıştır.)
Çıkarılır.
Bu yönetmelikler Resmi Gazatede yayımlanarak yürürlüğe konulur.
(1) 17.08.2011 Tarih ve 28028 Sayılı Resmi Gazetede Yayınlanan 0648 Sayılı Khk ile birinci fıkrasının (a) bendinde yer alan İmar ve İskan ibaresi Çevre ve Şehircilik şeklinde değiştirilmiştir.
SEKİZİNCİ BÖLÜM
Son Hükümler
Madde 0023: Uygulanmayan ve kaldırılan hükümler
Bu Kanunun uygulandığı yerlerde, 6831 sayılı Orman Kanununun ek 3 üncü maddesinin (A) fıkrasının (c) bendi hükmü uygulanmaz.
20/3/1950 tarihli ve 5614 sayılı Abant Gölü Çevresinin Bolu Özel İdaresine Temlikine Dair Kanun yürürlükten kaldırılmıştır. Abant gölü çevresi Devlet ormanı olarak 6831 sayılı Orman Kanunu hükümlerine göre yönetilir ve işletilir. Ancak bu yerlerde mevcut yapı ve tesisler üzerinde Bolu Özel İdaresi ile diğer gerçek ve tüzelkişilerin kazanılmış hakları saklıdır.
SEKİZİNCİ BÖLÜM
Son Hükümler
Ek Madde 0001:
(Madde 28.04.2018 Tarih ve 30405 Sayılı Resmi Gazetede Yayımlanan 7139 Sayılı Kanunun 23. Maddesi ile Eklenmiştir)
Bu Kanun kapsamındaki yerlerde mevcut yerleşim merkezlerinde ikamet edenler dışında bu yerlere gelen ziyaretçiler tarafından giriş kontrol merkezlerinde veya sahalar içindeki idare ve ziyaretçi merkezlerinde ödenecek olan ücretlere ilişkin usul ve esaslar Orman ve Su İşleri Bakanlığı tarafından belirlenir.
Orman ve Su İşleri Bakanlığınca işletilen bu Kanuna tabi yerlerde giriş ücretini ödemeden giriş yaptığı tespit edilenlere Orman ve Su İşleri Bakanlığı bölge müdürlerince bu maddenin birinci fıkrasında belirlenen giriş ücretinin on katı tutarında idari para cezası verilir.
Giriş ücretleri ve bu maddenin ikinci fıkrasında belirtilen idari para cezaları ilgiliye tebliğ tarihinden itibaren bir ay içinde ödenir. Bu sürede ödenmeyen giriş ücretleri ve idari para cezaları 21/7/1953 tarihli ve 6183 sayılı Âmme Alacaklarının Tahsil Usulü Hakkında Kanun hükümlerine göre ilgili vergi dairesi tarafından takip ve tahsil edilir.
SEKİZİNCİ BÖLÜM
Son Hükümler
Geçici Madde 0001:
(2873 sayılı Kanunun kendi numarasız geçici maddesi olup teselsül için numaralandırılmıştır.) Bu Kanun kapsamına giren yerlerde evvelce verilmiş kullanma izni, intifa ve irtifak hakları, geçerlilik süresi bitimine kadar sahibi tarafından kullanılmak üzere bu Kanun hükümlerine göre yeniden düzenlenir.
SEKİZİNCİ BÖLÜM
Son Hükümler
Geçici Madde 0002:
Madde 14.07.2025 tarih ve 32956 sayılı Resmi Gazetede yayımlanan 7553 Sayılı Kanunun 5. Maddesi ile eklenmiştir.
Tarım ve Orman Bakanlığında Doğa Koruma ve Milli Parklar Döner Sermayeli İşletmeleri olarak faaliyetlerini sürdüren döner sermaye işletmeleri, Doğa Koruma ve Milli Parklar Genel Müdürlüğü Döner Sermayeli İşletmeleri olarak faaliyetlerine devam eder. Tarım ve Orman Bakanlığı Doğa Koruma ve Milli Parklar Döner Sermayeli İşletmelerine ait kadro ve pozisyonlarında çalışmakta olan mevcut personel kadro ve pozisyonları ile birlikte hiçbir işleme gerek kalmaksızın Doğa Koruma ve Milli Parklar Genel Müdürlüğü Döner Sermayeli İşletmelerine devredilmiş sayılır. Tarım ve Orman Bakanlığı Doğa Koruma ve Milli Parklar Döner Sermayeli İşletmelerine ait her türlü taşınır, taşınmaz, taşıt, araç, gereç, malzeme, demirbaş, yazılı ve elektronik ortamdaki her türlü kayıt ve doküman ile yazılım uygulamaları, veri tabanı ve hizmet sunucuları, hizmetlerden doğan borç ve alacaklar ile hak ve yükümlülükler hiçbir işleme gerek kalmaksızın Doğa Koruma ve Milli Parklar Genel Müdürlüğü Döner Sermayeli İşletmelerine devredilmiş sayılır.
Doğa Koruma ve Milli Parklar Genel Müdürlüğünün merkez ve taşra teşkilatlanması tamamlanıncaya kadar bu maddenin yayımı tarihinden itibaren beş yılı geçmemek üzere muhasebe hizmetlerini Hazine ve Maliye Bakanlığı yürütmeye devam eder.
SEKİZİNCİ BÖLÜM
Son Hükümler
Madde 0024: Yürürlük
Bu Kanun yayımı tarihinde yürürlüğe girer.
SEKİZİNCİ BÖLÜM
Son Hükümler
Madde 0025: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
