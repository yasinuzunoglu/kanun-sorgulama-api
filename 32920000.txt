3292 sayılı Vatani Hizmet Tertibi Aylıklarının Bağlanması Hakkında Kanun
Yayımlandığı Resmî Gazete Tarihi: 03.06.1986
Yayımlandığı Resmî Gazete Sayısı: 19126
Kabul Tarihi	28.05.1986
Madde 0001: Amaç ve kapsam
(Madde 06.08.2008 tarih ve 26959 sayılı Resmi Gazetede yayımlanan Kanun ile Değişmiştir.)
Bu Kanunun amacı, hiçbir karşılık ve menfaat gözetmeksizin üstün başarı ve gayretle Türk Vatanına hizmet etmiş Türk Vatandaşlarından, bu hizmetleri ilgili kamu kurumları tarafından kayıt altına alınmış ve aynı kamu kurumları tarafından bu kayıtlar esas alınarak bu Kanuna göre aylık bağlanması yönünde görüş bildirilmiş olanlara veya bunların ölümü halinde muhtaç duruma düşen aile fertlerine vatani hizmet tertibinden bağlanacak aylıkların usul ve esaslarını tespit etmektir.
Madde 0002: Aylık bağlanması
Birinci madde kapsamına giren Türk vatandaşlarına veya bunların ölümleri halinde üçüncü maddede belirtilen şartları haiz aile fertlerine hayatta bulundukları sürece ödenmek üzere Cumhurbaşkanı (1) ile aylık bağlanabilir.
(Fıkra 05.04.2023 tarih ve 32154 sayılı Resmi Gazetede yayımlanan 7447 Sayılı Kanunun 7. Maddesi ile 1/4/2023 tarihinden itibaren uygulanmak üzere yayımı tarihinde Değişmiştir.) Vatani hizmet tertibinden bağlanacak aylıklar; ilgililerin kendileri için 30 günlük net asgari ücret tutarı, dul eşler için bu tutarın yüzde 75'i, diğer yakınları için yüzde 50 si esas alınarak ödenir. Bu fıkra hükümleri merkezi yönetim bütçe kanunlarına ekli (V) işaretli cetvelde sayılanlar hakkında da uygulanır.
Bu aylıklar hiçbir vergi veya kesintiye tabi olmadığı gibi haczedilemez.
(1) Maliye ve Gümrük Bakanlığının teklifi üzerine Bakanlar Kurulu İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 103. Maddesi ile Cumhurbaşkanı şeklinde değişmiştir.
Madde 0003: Aile fertlerine aylık bağlanması
Bu Kanun gereğince aylık alanların ölümleri halinde, aylıkları dul ve yetimlerine intikal etmez. Ancak, aylık almakta iken veya aylık bağlanmadan ölenlerin;
Evlenmemiş eşine dul kaldığı sürece,
18 yaşını bitirmemiş veya ortaöğrenime devam etmekte ise 20, yükseköğretime devam etmekte ise 25 yaşını doldurmamış erkek çocuklarına,
Evli olmayan kız çocuklarına evleninceye kadar,
Babasına veya dul anasına,
Muhtaç olmaları şartıyla ikinci madde esaslarına göre aylık bağlanabilir.
Evlenme dolayısıyla aylığı kesilmiş olanlardan sonradan dul kalanların da muhtaç olmaları halinde eski aylıkları bağlanarak ödenir.
Madde 0004: Diğer kanunlarda yer alan atıflar
Diğer kanunlarda 15.06.1978 tarihli ve 2150 sayılı Kanuna yapılan atıflar bu Kanunun ilgili maddelerine yapılmış sayılır.
Vatani hizmet tertibinden aylık alanlarla ilgili özel kanunlardaki hükümler saklıdır.
Madde 0005: Yürürlükten kaldırma
15.06.1978 tarihli ve 2150 sayılı Vatani Hizmet Tertibinden Aylık Alanların Aylıklarının Yükseltilmesi Hakkında Kanun ile değişiklikleri,
Diğer kanunların bu Kanuna aykırı hükümleri,
Yürürlükten kaldırılmıştır.
Madde 0006: Yürürlük
Bu Kanun yayımı tarihinde yürürlüğe girer.
Madde 0007: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
