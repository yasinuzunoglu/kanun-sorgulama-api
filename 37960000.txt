3796 sayılı İstanbul Kentinde Yapılacak Olimpiyat Oyunları Kanunu
Yayımlandığı Resmî Gazete Tarihi: 05.05.1992
Yayımlandığı Resmî Gazete Sayısı: 21219
Kabul Tarihi	30.04.1992
Madde 0001: Amaç ve Kapsam
Bu Kanun, İstanbul Kentinin uluslararası olimpik anlaşma şartlarına uygun olarak olimpiyatlara hazırlanması ve olimpiyat oyunlarının düzenlenmesi ile ilgili esas ve usulleri belirler ve bu amaçla kendilerine görev verilen kurum, kuruluş, kurul ve komitelerin teşkil, görev, yetki ve çalışma usulleri ile diğer düzenlemeleri kapsar.
Madde 0002: Kurul ve Komite Kurulması
Bu Kanunun amacının gerçekleştirilmesi için İstanbul Olimpiyat Oyunları Hazırlık ve Düzenleme Kurulu ile bu Kurula Bağlı Yürütme Kurulu ve Hazırlık Komitesi kurulur.
Madde 0003: Hazırlık ve Düzenleme Kurulu
(Fıkra 02.11.2011 tarih ve 28103 sayılı Resmi Gazetede yayımlanan 661 Sayılı Khk ile Değişmiştir.) İstanbul Olimpiyat Oyunları Hazırlık ve Düzenleme Kurulu, Gençlik ve Spor Bakanının başkanlığında; Gençlik ve Spor Bakanının görevlendireceği bir üye, Gençlik ve Spor Bakanlığı Müsteşarı, İstanbul Valisi, Dışişleri Bakanlığınca görevlendirilecek bir büyükelçi, İstanbul Büyükşehir Belediye Başkanı ve görevlendireceği iki üye, Spor Genel Müdürü, Türkiye Milli Olimpiyat Komitesi Başkanı ve görevlendireceği bir üye, Türkiye Milli Paralimpik Komitesi Başkanı ile Türkiye Milli Olimpiyat Komitesi Genel Sekreteri olmak üzere toplam onüç üyeden oluşur.
Kurul özel hukuk hükümlerine tabi olup tüzelkişiliğe sahiptir.
(Fıkra 02.11.2011 tarih ve 28103 sayılı Resmi Gazetede yayımlanan 661 Sayılı Khk ile Yürürlükten Kaldırılmıştır.)
(Fıkra 02.11.2011 tarih ve 28103 sayılı Resmi Gazetede yayımlanan 661 Sayılı Khk ile Değişmiştir.) Gençlik ve Spor Bakanının katılmadığı toplantılarda Gençlik ve Spor Bakanlığı Müsteşarı veya Bakan tarafından görevlendirilecek İstanbul Olimpiyat Oyunları Hazırlık ve Düzenleme Kurulunun bir üyesi Kurula başkanlık yapar.
Kurul en az iki ayda bir toplanır. Toplantı nisabı üye sayısının yarıdan bir fazlasıdır. Kararlar çoğunlukla alınır.
Kurulun sekretarya hizmetleri Yürütme Kurulu tarafından yerine getirilir.
Madde 0004: Sorumluluk
İstanbul Olimpiyat Oyunları Hazırlık ve Düzenleme Kurulu; oyunların hazırlığı, düzenlenmesi ve sonuçlandırılması ile ilgili her türlü iş ve işlemlerde yetkili ve sorumludur. Kurul bu Kanun hükümlerine aykırı olmamak üzere hizmet komiteleri ve idari birimler kurabilir. Yetki ve sorumluluklarından bir kısmını Yürütme Kuruluna devredebilir.
Madde 0005: Yürütme Kurulu
(Fıkra 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Değişmiştir.) İstanbul Olimpiyat Oyunları Hazırlık ve Düzenleme Kurulunun vereceği görevleri yerine getirmek, hizmet ve faaliyetleri yürütmek üzere, Gençlik ve Spor Bakanı ile İstanbul Büyükşehir Belediye Başkanının belirleyeceği ikişer üye ve Türkiye Milli Olimpiyat Komitesi Başkanının belirleyeceği bir üye olmak üzere toplam beş üyeden oluşan bir Yürütme Kurulu oluşturulur.
Yürütme Kurulu kendi üyeleri arasından bir başkan ve bir başkan yardımcısı seçer.
Yürütme Kurulu haftada en az bir kere toplanır.
Madde 0006: Yürütme Kurulunun Görev, Yetki ve Sorumlulukları
Yürütme Kurulunun görev, yetki ve sorumlulukları İstanbul Olimpiyat Oyunları Hazırlık ve Düzenleme Kurulunca belirlenir.
Madde 0007: Hazırlık Komitesinin Teşkili
(Fıkra 02.11.2011 tarih ve 28103 sayılı Resmi Gazetede yayımlanan 661 Sayılı khk ile Değişmiştir.) İstanbul Olimpiyat Oyunları Hazırlık Komitesi; Gençlik ve Spor Bakanlığından dört, Dışişleri Bakanlığı, İçişleri Bakanlığı, Kültür ve Turizm Bakanlığı, Maliye Bakanlığı, Çevre ve Şehircilik Bakanlığı ile Ulaştırma, Denizcilik ve Haberleşme Bakanlığından birer, İstanbul Büyükşehir Belediye Başkanlığı ve Türkiye Milli Olimpiyat Komitesi Başkanlığından ikişer ve Türkiye Milli Paralimpik Komitesi Başkanlığından bir üye olmak üzere toplam onbeş üyeden oluşur. Yürütme Kurulu gerekli gördüğü takdirde Hazırlık ve Düzenleme Kurulunun onayını almak suretiyle bu Komiteye yeteri kadar yeni üye alabilir ve ihtiyaç halinde alt komiteler kurabilir.
Hazırlık Komitesinin Başkanı ve yardımcıları Yürütme Kurulunun teklifi üzerine İstanbul Olimpiyat Oyunları Hazırlık ve Düzenleme Kurulunca belirlenir.
Hazırlık Komitesi, kamu kurum ve kuruluşlarından ihtiyaç duyduğu personeli atamaya yetkili amirin iznini almak kaydıyla geçici olarak bünyesinde görevlendirebilir. Geçici olarak görevlendirilecek personelin aylık, ödenek, her türlü zam ve tazminatları ile diğer mali ve sosyal hak ve yardımları kurumlarınca ödenir. Bunlara bu görevleri nedeniyle 399 sayılı Kanun Hükmünde Kararnamenin 34 üncü maddesi uyarınca tespit olunan Kamu İktisadi Teşebbüsleri Yönetim Kurulu üyeleri ücretlerini geçmemek üzere Hazırlık Komitesince belirlenen miktarda bir ücret ayrıca ödenir.
Madde 0008: Hazırlık Komitesinin Görev ve Yetkileri
Hazırlık Komitesinin görev ve yetkileri şunlardır:
Hazırlık Komitesi, İstanbul Olimpiyat Oyunları Hazırlık ve Düzenleme Kurulunun Onayı ve Yürütme Kurulunun talimatları ile;
a. Olimpiyat oyunlarının yapılacağı alanları tespit etmek ve yaptırmak,
b. Yapılacak olan her türlü olimpik tesislerin projelerini değerlendirmek ve uygun görülen yapı ve tesisleri inşa ettirmek,
c. Mevcut tesislerin olimpik ölçülere uygun olarak modernizasyonunu yapmak ve yaptırmak,
d. Olimpiyat köyünün projelendirilmesi ve yapımı ile her türlü ulaşım ve haberleşmeyi sağlayacak alt yapının hazırlanmasında yerel ve merkezi yönetimle işbirliği içinde çalışmak,
e. Olimpiyat oyunları için gerekli olan her türlü yerli ve yabancı personeli işe almak ve bunların ücretlerini tespit etmek,
f. Her türlü bağışı kabul etmek,
g. Oyunlarla ilgili yurt dışı ilişkilerde yetkili organ görevini yapmak,
h. İhtiyaç duyulan her türlü mal ve hizmetleri satın almak, yapmak ve yaptırmak,
ı. Her türlü tesisleri işletmek, işlettirmek, kiralamak, satmak ve satın almak,
i. Yürütme Kurulunca verilecek diğer görevleri yapmak,
Madde 0009: Arsa Tahsisi
Olimpiyat köyünün düzenlenmesi için Hazırlık ve Düzenleme Kurulunun öngördüğü arazi Bakanlar Kurulu Kararıyla, İstanbul Büyükşehir Belediyesi, Hazine veya İstanbul Özel İdare Müdürlüğünce Gençlik ve Spor Genel Müdürlüğüne tahsis edilir.
Bu arazinin imarı ile ilgili işlemler İstanbul Büyükşehir Belediye Başkanlığınca sonuçlandırılır.
Madde 0010: Reklam, Yayın ve Pazarlama
Olimpiyat oyunlarının hazırlık ve düzenlenmesiyle ilgili her türlü naklen yayın, ulaşım, reklam, sponsor, pazarlama ve şehircilik hizmetleri Uluslararası Olimpiyat Komitesinin kuralları dikkate alınarak Olimpiyat Oyunları Hazırlık ve Düzenleme Kurulunun iznine tabidir. Bu hizmetleri yerine getirecek komiteler aynı kurul tarafından belirlenir.
Madde 0011: Gelirler
Olimpiyat Oyunları Hazırlık ve Düzenleme Kurulunun gelirleri şunlardır.
(Bend 21.03.2007 tarih ve 26469 sayılı Resmi Gazetede yayımlanan Kanun ile Yürürlükten Kaldırılmıştır.)
(Bend 21.03.2007 tarih ve 26469 sayılı Resmi Gazetede yayımlanan Kanun ile Yürürlükten Kaldırılmıştır.)
Konut fonunda toplanan aylık gelirin % 1 i,
Her yıl konsolide bütçeden ayrılan pay,
(24.12.2004 tarih ve 25680 sayılı Resmi Gazete de yayımlanan 5272 sayılı Kanunun 87/f maddesiyle yürürlükten kaldırılmıştır.) (21.07.2005 tarih ve 25882 sayılı Resmi Gazete de yayımlanan 5398 sayılı Kanunun 27 nci maddesiyle yeniden düzenlenen şekli.) İstanbul Büyükşehir Belediyesinin tasdik edilen bütçesinin % 0,5 i,
(Bend 21.03.2007 tarih ve 26469 sayılı Resmi Gazetede yayımlanan Kanun ile Yürürlükten Kaldırılmıştır.)
Diğer gelirler,
Yukarıda belirtilen miktarları beş katına kadar artırmaya Bakanlar Kurulu yetkilidir.
Bu gelirler, ilgili kuruluşlarca Olimpiyat Oyunları Hazırlık ve Düzenleme Kurulunun kamu bankasında açtıracağı hesaba her ay aktarılır.
(Fıkra 21.03.2007 tarih ve 26469 sayılı Resmi Gazetede yayımlanan Kanun ile Değişmiştir.)
Birinci fıkranın (e) bendinde sayılan gelirler takip eden yılın ilk ayında, diğerleri ise tahsilini takip eden ayın 15 ine kadar ilgili kuruluşlarca Olimpiyat Oyunları Hazırlık ve Düzenleme Kurulu hesabına yatırılır.
Madde 0012: Sözleşme Yetkisi
Olimpiyat oyunları düzenlenmesi ile ilgili olarak; Uluslararası Olimpiyat Komitesi ile gerekli sözleşmeyi yapmaya Türkiye Milli Olimpiyat Komitesi yetkilidir.
Madde 0013: Vergi Muafiyeti
Olimpiyat Oyunları Hazırlık ve Düzenleme Kurulu;
Olimpiyat oyunlarından elde ettiği gelir ile her türlü işlemleri ve bu işlemlerle ilgili olarak düzenlenen kağıtlar,
Yurt içi ve yurt dışında yaptığı mal ve hizmet alımı ve harcamalar,
Bu Kurula yapılan bağış ve yardımlar,
Dolayısıyla mükellef olduğu her türlü vergi (katma değer vergisi hariç), resim ve harçtan muaftır.
Madde 0014: Hizmet Zorunluluğu
Bütün kamu kurum ve kuruluşları ile özel idareler ve belediyeler olimpiyat oyunları hazırlık ve düzenleme çalışmaları sırasında, İstanbul Olimpiyat Oyunları Hazırlık ve Düzenleme Kurulunun bu yöndeki taleplerini öncelikle karşılarlar.
Madde 0015: Kurulun Tasfiyesi
Olimpiyat Oyunları Hazırlık ve Düzenleme Kurulu, olimpiyat oyunlarının kapanış töreninden bir ay sonra tasfiye işlemlerine başlar ve en geç bir yıl içerisinde tasfiye ile ilgili faaliyetlerini tamamlar.
Olimpiyat düzenlenmesiyle ilgili olarak toplanan ödeneklerden ve gelirlerden artan meblağ Kurulun tasfiyesini müteakip herhangi bir işleme gerek kalmaksızın Konsolide Bütçeye gelir olarak kaydedilir.
Madde 0016: Tesis ve Gayrimenkullerin Devri
İstanbul Olimpiyat Oyunları için İstanbul ve diğer illerde yaptırılan spor tesisleri ile olimpiyat için tahsis edilmiş sportif amaçlı gayrimenkuller olimpiyatların bitiminden itibaren herhangi bir işleme gerek kalmaksızın Gençlik ve Spor Genel Müdürlüğüne devredilmiş sayılır.
Yapılan diğer konaklama tesislerinin kullanımı,paylaşımı veya satışları İstanbul Büyükşehir Belediyesi Başkanlığı ile Gençlik ve Spor Genel Müdürlüğü arasında yapılacak bir protokolle kararlaştırılır.
Madde 0017: Uluslararası Olimpiyat Komitesi Kurallarına Uyma Zorunluluğu
Olimpiyat Oyunları Hazırlık ve Düzenleme Kurulu Uluslararası Olimpiyat Komitesi Kurallarına uymak zorundadır. Bu Kurulun oyunlarla ilgili alacağı kararlar,getireceği kurallar ve imzalayacağı bütün sözleşmeler Uluslararası Olimpiyat Komitesinin kurallarına aykırı olamaz.
Madde 0018: Olimpiyat Ad ve Ambleminin Korunması
Olimpiyat ad ve ambleminin ticaret,propaganda ve benzeri amaçlarla kullanılması İstanbul Olimpiyat Oyunları Hazırlık ve Düzenleme Kurulunun iznine tabidir.
Madde 0019: Genelge
Bu Kanunun uygulamasıyla ilgili genelgeler Olimpiyat Oyunları Hazırlık Komitesince hazırlanır.Yürütme Kurulunun teklifi ve İstanbul Olimpiyat Oyunları Hazırlık ve Düzenleme Kurulunun Onayı ile yürürlüğe girer.
Madde 0020: Alım-Satım ve İhale İşleri
Bu Kanun kapsamına giren alım-satım ve ihale işleri 2886 sayılı Devlet İhale Kanunu ile Sayıştay Kanununun vize ve denetimine tabi değildir. Alım-satım ve ihale işlemlerine ilişkin usul ve esaslar Bakanlar Kurulu kararı ile çıkarılacak yönetmelikle tespit edilir.
(Fıkra 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Eklenmiştir) Bu Kanun kapsamında yapılacak her türlü mal ve hizmet alımları, ceza ve ihaleden yasaklama hükümleri hariç 4/1/2002 tarihli ve 4734 sayılı Kamu İhale Kanununa tabi değildir. Bu fıkranın uygulanmasına ilişkin usul ve esaslar, Kamu İhale Kurumunun görüşü üzerine Gençlik ve Spor Bakanlığınca belirlenir.
Madde 0021: Denetim
Olimpiyat Oyunları Hazırlık ve Düzenleme Kurulunun,bu Kanun kapsamındaki her türlü işi ve işlevine ilişkin harcamaları,Başbakanlık Yüksek Denetleme Kurulunun denetimine tabidir.
Madde 0022: Onur Kurulu
(Madde 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Değişmiştir.)
Bu Kanun kapsamındaki hizmet ve faaliyetleri yerine getirmek üzere görevlendirilen kişilere verilecek disiplin cezalarına ve genel hükümlere göre yapılacak işlemlere ait kararları almak üzere Gençlik ve Spor Bakanının başkanlığında Gençlik ve Spor Bakanlığı Müsteşarı, İstanbul Büyükşehir Belediye Başkanı, Spor Genel Müdürü, Türkiye Milli Olimpiyat Komitesi Başkanı ve Türkiye Milli Paralimpik Komitesi Başkanından oluşan Onur Kurulu kurulur.
Geçici Madde 0001:
3 üncü ve 22 nci maddelerde yer alan kurullarda görevli bulunan üyeler bu maddelerde belirtilen asli görevlerinden ayrılmaları halinde olimpiyat oyunları onur üyesi olurlar.
Geçici Madde 0002:
İstanbul Olimpiyat Oyunları bittikten ve 15 inci maddede öngörülen tasfiye işlemleri tamamlandıktan sonra bu Kanun yürürlükten kalkar.
Madde 0023:
Bu Kanun yayımı tarihinde yürürlüğe girer.
Madde 0024:
Bu Kanun hükümlerini Bakanlar Kurulu yürütür.
Yükleyen: yasinuzunoglu
