4641 sayılı Ekonomik ve Sosyal Konseyin Kuruluşu, Çalışma Esas ve Yöntemleri Hakkında Kanun 21/04/2001
Yayımlandığı Resmî Gazete Tarihi: 21/04/2001
Yayımlandığı Resmî Gazete Sayısı: 24380
Kabul Tarihi: 11/04/2001
Madde 0001: Amaç ve kapsam
Bu Kanunun amacı, ekonomik ve sosyal politikaların oluşturulmasında, toplumsal uzlaşma ve işbirliğini sağlayacak, sürekli ve kalıcı bir ortam yaratarak, istişari mahiyette ortak görüş belirlemek için oluşturulan Ekonomik ve Sosyal Konsey in kuruluşunu, çalışma esas ve yöntemlerini düzenlemektir.
Madde 0002: Kuruluş
Ekonomik ve Sosyal Konsey;
(Değişik: 2/7/2018 - KHK/703/109 md.)
Ekonomik ve Sosyal Konseyin Başkanı Cumhurbaşkanıdır. Cumhurbaşkanının toplantılara katılamaması halinde görevlendireceği Cumhurbaşkanı Yardımcısı veya Bakan toplantılara başkanlık eder. (İptal üçüncü cümle: Anayasa Mahkemesinin 7/12/2023 Tarihli ve E: 2018/117, K: 2023/212 Sayılı Kararı ile.) (Yeniden Düzenleme: 18/06/2025-7551/10 md.) Konseyin üyeleri Cumhurbaşkanınca belirlenir.
Madde 0003: Konseyin görev ve yetkileri
Konsey in görev ve yetkileri şunlardır:
Toplumdaki ekonomik ve sosyal birimlerin, Hükümetin ekonomik ve sosyal politikalarının oluşturulmasına katılımlarını sağlamak, Hükümet ile toplumsal kesimler arasında ve toplumsal kesimlerin kendi aralarındaki uzlaşma ve işbirliğini güçlendirecek çalışmalar yapmak,
Oluşturduğu görüş, öneri ve raporları Hükümete, Türkiye Büyük Millet Meclisine, Cumhurbaşkanına ve kamuoyuna sunmak, görüş bildirilirken uzlaşılan ve uzlaşılamayan hususları ayrı ayrı belirtmek,
Sürekli ve geçici nitelikte çalışma kurulları kurmak ve üyelerini belirlemek, bu kurulların raporlarını görüşmek,
Türkiye - Avrupa Birliği Karma İstişari Komitesi üyelerini Avrupa Birliği Ekonomik ve Sosyal Komitesinin yapısı ve özelliklerini dikkate alarak belirlemek ve Komitenin çalışmalarını izlemek,
Amaçları doğrultusunda ulusal ve uluslararası düzeyde seminer ve toplantılar düzenlemek, uygun görülecek toplantılara temsilci göndermek,
Ekonomik ve sosyal konularda yayınlar ve araştırmalar yapmak ve yaptırmak.
Ayrıca Konsey, Hükümetin istemi üzerine, ekonomik ve sosyal nitelikli her türlü konuda, ekonomik ve sosyal yaşamı doğrudan etkileyen kanun tasarıları ve kalkınma planı ile yıllık programların hazırlanması sırasında görüş bildirebilir.
Madde 0004: Konseyin çalışma usul ve esasları
(Değişik: 2/7/2018 - KHK/703/109 md.) (İptal: Anayasa Mahkemesinin 7/12/2023 Tarihli ve E: 2018/117, K: 2023/212 Sayılı Kararı ile.) (Başlığı ile birlikte Yeniden Düzenleme: 18/06/2025-7551/11 md.)
Konseyin çalışma usul ve esasları Cumhurbaşkanınca belirlenir.
Madde 0005: Konsey başkan yardımcıları
Türkiye Odalar ve Borsalar Birliği ile Türkiye İşveren Sendikaları Konfederasyonu tarafından bir, Türkiye Esnaf ve Sanatkarlar Konfederasyonu ile Türkiye Ziraat Odaları Birliği tarafından bir, Türkiye İşçi Sendikaları Konfederasyonu, Hak İşçi Sendikaları Konfederasyonu ile Devrimci İşçi Sendikaları Konfederasyonu tarafından bir kişi olmak üzere üç Başkan yardımcısı belirlenir.
Başkan yardımcıları bir yıl süreyle ve dönüşümlü olarak görev yaparlar.
Madde 0006: Başkanlık divanı
Başkanlık Divanı; Konsey Başkanı, üç Konsey Başkan Yardımcısı ve Konsey Sekretaryasından sorumlu Müsteşardan oluşur.
Madde 0007: Toplantılar
Konsey, üç ayda bir Başkanın daveti ile olağan, Başkanın daveti veya Başbakanca belirlenecek olanlar dışında kalan temsilcilerin üçte birinin yazılı istemleri üzerine olağanüstü toplanabilir. Toplantı yeter sayısı, Başbakanca belirlenecek olanlar dışında kalan temsilcilerin salt çoğunluğudur.
Konsey toplantılarının gündemine ilişkin hazırlıklar, Konseyi oluşturan kuruluşlardan birer temsilcinin katılımı ile sekreterya tarafından yapılır ve toplantı gündemi Başkanlık Divanı tarafından belirlenir, sekretarya tarafından temsilcilere duyurulur.
Toplantılara ilişkin diğer esas ve yöntemler yönetmelikle düzenlenir.
Madde 0008: Çalışma kurulları
Konsey, ihtiyaç duyulan konularda görüş bildirmek üzere geçici ve daimi nitelikli çalışma kurulları oluşturabilir.
Çalışma kurulları, gerektiğinde geçici nitelikli çalışma grupları oluşturabilirler.
Çalışma kurulları ile çalışma grupları, çalışmalarına ve toplantılarına, bilgi ve veri sağlamak ve görüş oluşturulmasına katkıda bulunmak amacıyla, Başbakanlık, ilgili Bakanlık veya diğer kamu kurum ve kuruluşlarının temsilcilerini davet edebilir. Kamu kurum ve kuruluşlarının temsilcileri, toplantılara katılmak ve Devlet sırrı dışındaki tüm bilgi ve verileri sağlamakla yükümlüdür.
Çalışma kurulları, gündemi ile ilgili konularda meslek örgütlerini, diğer sivil toplum örgütlerini ve konuyla ilgili uzmanları toplantıya çağırabilir.
Çalışma kurulları ile çalışma gruplarının kuruluş, çalışma esas ve yöntemleri yönetmelikle düzenlenir.
Madde 0009: Sekretarya hizmetleri
Konseyin sekretarya hizmetleri, Devlet Planlama Teşkilatı Müsteşarlığı tarafından yerine getirilir.
Sekreterya, Konseyin tüm büro hizmetlerini yürütmekle görevlidir.
Konsey toplantıları ile çalışma kurulları ve çalışma grupları toplantıları Devlet Planlama Teşkilatı Müsteşarlığı tarafından düzenlenir. Devlet Planlama Teşkilatı Müsteşarı bu hizmetlerin yürütülmesinden sorumludur.
Madde 0010: Mali hükümler
Konseyin giderleri için her yıl Devlet Planlama Teşkilatı bütçesine yeterli ödenek konulur.
Madde 0011: Yönetmelikler
Bu Kanunda öngörülen yönetmelikler, Konseye katılanların görüşleri alınarak, Başbakanlık tarafından çıkarılır.
Geçici Madde 0001: Bu Kanunda çıkarılması öngörülen yönetmelikler Kanunun yayımı tarihinden itibaren 3 ay içerisinde çıkarılır.
Madde 0012: Yürürlük
Bu Kanun yayımı tarihinde yürürlüğe girer.
Madde 0012: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
