5979 sayılı Yükseköğretim Kurumları Teşkilatı Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Yayımlandığı Resmî Gazete Tarihi: 10.04.2010
Yayımlandığı Resmî Gazete Sayısı: 27548
Kabul Tarihi	01.04.2010
Madde 0001 :
28/3/1983 tarihli ve 2809 sayılı Yükseköğretim Kurumları Teşkilatı Kanununa aşağıdaki ek madde eklenmiştir.
Türk-Alman Üniversitesi
Ek Madde 118 - 30/5/2008 tarihinde Türkiye Cumhuriyeti Hükümeti ile Almanya Federal Cumhuriyeti Hükümeti arasında imzalanan Türkiye Cumhuriyeti Hükümeti ile Almanya Federal Cumhuriyeti Hükümeti Arasında Türkiye'de Bir Türk-Alman Üniversitesi Kurulmasına Dair Anlaşmaya göre İstanbul'da Türk-Alman Üniversitesi adıyla bir üniversite kurulmuştur.
Bu Üniversite, Rektörlüğe bağlı olarak;
a) Mühendislik Fakültesinden,
b) Fen Fakültesinden,
c) Hukuk Fakültesinden,
ç) İktisadi ve İdari Bilimler Fakültesinden,
d) Kültür ve Sosyal Bilimler Fakültesinden,
e) Yabancı Diller Yüksekokulundan,
f) Fen Bilimleri Enstitüsünden,
g) Sosyal Bilimler Enstitüsünden,
oluşur.
Madde 0002 :
2/9/1983 tarihli ve 78 sayılı Yükseköğretim Kurumları Öğretim Elemanlarının Kadroları Hakkında Kanun Hükmünde Kararnameye aşağıdaki ek madde eklenmiştir.
Ek Madde 12 - Yeni kurulan Türk-Alman Üniversitesinde kullanılmak üzere ekli (I) sayılı listede yer alan öğretim elemanlarına ait kadrolar ihdas edilerek bu Kanun Hükmünde Kararnameye bağlı cetvellere, ilgili üniversite bölümü olarak eklenmiştir.
Madde 0003 :
13/12/1983 tarihli ve 190 sayılı Genel Kadro ve Usulü Hakkında Kanun Hükmünde Kararnameye aşağıdaki ek madde eklenmiştir.
Ek Madde 11 - Yeni kurulan Türk-Alman Üniversitesinde kullanılmak üzere ekli (II) sayılı listede yer alan kadrolar ihdas edilerek bu Kanun Hükmünde Kararnameye bağlı cetvellere, ilgili üniversite bölümü olarak eklenmiştir.
Madde 0004 :
10/12/2003 tarihli ve 5018 sayılı Kamu Malî Yönetimi ve Kontrol Kanununa ekli (II) sayılı cetvelin A) Yükseköğretim Kurulu, Üniversiteler ve Yüksek Teknoloji Enstitüleri bölümüne aşağıdaki ibare eklenmiştir.
97) Türk-Alman Üniversitesi
Madde 0005 :
Bu Kanun yayımı tarihinde yürürlüğe girer.
Madde 0006 :
Bu Kanun hükümlerini Bakanlar Kurulu yürütür.
Yükleyen: yasinuzunoglu
