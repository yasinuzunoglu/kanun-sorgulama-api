5457 sayılı Telgraf ve Telefon Kanununda Değişiklik Yapılması Hakkında Kanun
Yayımlandığı Resmî Gazete Tarihi: 15.02.2006
Yayımlandığı Resmî Gazete Sayısı: 26081
Kabul Tarihi	09.02.2006
TÜRKİYE BÜYÜK MİLLET MECLİSİ BAŞKANLIĞINA
406 Sayılı Telgraf ve Telefon Kanununda Değişiklik Yapılması Hakkında Kanun Teklifimiz ile Genel ve Madde Gerekçeleri ilişikte sunulmuştur.
Gereğini arz ederiz.
GENEL GEREKÇE
15.10.2004 tarih ve 25614 sayılı Resmî Gazetede yayımlanan 11.10.2004 tarih ve 2004/7931 sayılı Bakanlar Kurulu kararı doğrultusunda, 406 sayılı Telgraf ve Telefon Kanununun Ek 17 nci maddesi gereğince, 25.11.2004 tarihinde başlayan Türk Telekomünikasyon Anonim Şirketinin (Türk Telekom) % 55 oranındaki hissesinin blok olarak satışına ilişkin özelleştirme süreci kapsamında 01.07.2005 tarihinde yapılan ihalenin kesinleşmiş sonuçları 2.8.2005 tarihli ve 25894 sayılı Resmî Gazetede yayımlanan 2005/9146 sayılı Bakanlar Kurulu kararıyla onaylanmıştır.
Bu ihalenin bir gereği olarak, 14.11.2005 tarihinde Hissedarlar Sözleşmesi, Hisse Rehni Sözleşmesi ve Telekomünikasyon Hizmetlerinin Yürütülmesine İlişkin İmtiyaz Sözleşmesi imzalanarak yürürlüğe girmiştir. Aynı tarihte yapılan Şirket 3 üncü Olağanüstü Genel Kurul toplantısında Şirket Ana Sözleşmesi değiştirilmiş, yönetim kurulu ve denetim kurulu üyeliklerine atamalar yapılmıştır. Bu bağlamda, ihale sürecinin bir gereği ve ihale sürecine uygun olarak Türk Telekomun % 55 oranında hissesinin devir süreci 14.11.2005 tarihi itibariyle tamamlanmış ve bu tarih itibariyle Türk Telekomdaki kamu payı % 50'nin altına inmiş bulunmaktadır.
14.11.2005 tarihi itibariyle, Türk Telekom'un nakle tabi personelinin başka kamu kurum ve kuruluşlarına nakline ilişkin olarak 406 sayılı Kanunun Ek 29 uncu maddesinde öngörülen süreç de başlamış bulunmaktadır. Bu kapsamda, söz konusu personelin Türk Telekomla imzalayacakları iş sözleşmesine istinaden, Türk Telekomda çalışma imkanlarının da cazip hale getirilmesi amaçlanmaktadır. Bu sayede, nakil talebinde bulunacak personel sayısı asgari seviyede tutulacak ve bu personelin mali yükleri de kamuya en az seviyede yansıtılacaktır. Keza, bu sayede, Türk Telekomun nitelikli insan gücünden de uzmanlık alanlarında olabildiğince faydalanılması mümkün olacaktır.
Bu amaçla, teklifimiz ile Türk Telekom personelinden, diğer kamu kurum ve kuruluşlarına nakil hakkı bulunanlardan nakil talebinde bulunmayarak Türk Telekomda çalışmaya devam edenlerin hisse devir tarihinden itibaren en geç beş yıl içinde iş sözleşmesi herhangi bir nedenle sona erdiğinde, bu tarihten itibaren otuz gün içinde başvurmaları halinde nakil hakları korunmaktadır.
KARAMAN MİLLETVEKİLİ YÜKSEL ÇAVUŞOĞLU VE 3 MİLLETVEKİLİNİN TEKLİF ETTİĞİ METİN
TELGRAF VE TELEFON KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde - 1.
406 sayılı Telgraf ve Telefon Kanununun Ek 29 uncu maddesinin birinci fıkrasının üçüncü cümlesinde yer alan otuz ibaresi, doksan (yüzseksen günlük aylıksız izin süresi aşılmamak kaydıyla) şeklinde, aynı fıkranın son cümlesi ise aşağıdaki şekilde değiştirilmiştir.
Bu fıkranın birinci cümlesinde sayılanlardan aylıksız iznin bitiminden sonra Türk Telekomun tabi bulunduğu mevzuata göre çalışmaya devam edenlerden hisse devir tarihinden itibaren en geç beş yıl içinde iş sözleşmesi herhangi bir nedenle sona erenler, bu madde hükümlerine göre işlem yapılmak üzere iş sözleşmesinin sona erdiği tarihten itibaren otuz gün içinde sözleşmenin sona erdiği yılın 15 Ocak tarihindeki üçüncü fıkraya göre hesaplanan ücretleriyle Devlet Personel Başkanlığına bildirilir ve bunların bildirim tarihine kadar geçen süre içindeki aylık ücret, harcırah, sağlık giderleri, cenaze giderleri ve ölüm yardımı ile diğer malî ve özlük hakları Türk Telekom tarafından karşılanır. Söz konusu personel hakkında üçüncü fıkra hükümlerinin uygulanmasında hisse devir tarihindeki kadro ve pozisyon unvanları esas alınır. Bu fıkra hükümleri gereğince azami olarak yüzseksen gün süreyle kamu görevlerinden aylıksız izinli sayılarak Türk Telekom da çalıştırılmaya devam olunanlar ile diğer kamu kurum ve kuruluşlarına naklen geçiş hakkını kullanmayarak İş Kanunu hükümlerine tabi olarak yeni bir sözleşme yapmak suretiyle Türk Telekom da çalışmaya devam edenlerin aksine bir talepte bulunmamaları halinde kesenekleri kendileri, kurum karşılıkları ise Türk Telekom tarafından karşılanmak suretiyle bağlı bulundukları sosyal güvenlik kurumları ile ilgileri devam ettirilir. Önceden bağlı bulundukları sosyal güvenlik kurumu ile ilgileri devam ettirileceklerin emeklilik hak ve yükümlülüklerinin tespitinde, devir tarihi itibariyle emeklilik hak ve yükümlülüklerine esas alınmakta olan kadro, görev veya pozisyonlarının dikkate alınmasına devam olunur. Önceden bağlı bulundukları sosyal güvenlik kurumu ile ilgileri yukarıda belirtilen şartlar dahilinde devam ettirileceklerin nakil talebinde bulunabilecekleri ve nakil işlemlerinin devam ettiği dönem içerisinde geçecek hizmet süreleri; hisse devir tarihindeki statülerinde geçmiş sayılarak bu süreleri kıdem aylıklarının hesabında dikkate alınır ve bunların kazanılmış hak aylık derece ve kademeleri genel hükümler çerçevesinde yükseltilmeye devam olunur. Bunlardan bu fıkrada belirtilen beş yıllık süre içerisinde iş sözleşmesi fesholunanların kıdem tazminatları bu Kanunun Ek 32 nci maddesinin dördüncü fıkrası dikkate alınarak ödenir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Türk Telekom personelinden, diğer kamu kurum ve kuruluşlarına nakil hakkı bulunanlardan nakil talebinde bulunmayarak Türk Telekomda çalışmaya devam edenlerin hisse devir tarihinden itibaren en geç beş yıl içinde iş sözleşmesi herhangi bir nedenle sona erdiğinde, söz konusu personelin iş sözleşmesinin sona erdiği tarihten itibaren otuz gün içinde Devlet Personel Başkanlığına başvurmaları halinde diğer kamu kurum ve kuruluşlarına nakledilmelerine imkan sağlanmış; ayrıca uzatılan bu süre içinde de personelin önceden bağlı oldukları sosyal güvenlik kurumu ile bağlılıkları devam ettirilerek bu şekilde geçecek beş yıllık hizmet sürelerinin kazanılmış hak aylık derece ve kademesi ile kıdem aylığının hesabında dikkate alınabilmesine imkan sağlanmış ve bu sürelerin kazanılmış hak aylık derece ve kademesi ile kıdem aylığının hesabında dikkate alınabilmesi için öncelikle diğer kamu kurum ve kuruluşlarına naklen atanmış olma şartı da kaldırılmıştır.
Madde - 2:
Yürürlük maddesidir.
Madde - 3:
Yürütme maddesidir.
Bayındırlık, İmar, Ulaştırma ve Turizm Komisyonu Raporu
T.B.M.M.
Bayındırlık, İmar, Ulaştırma ve Turizm Komisyonu
Esas No	2/676
Karar No	95
26.01.2006
TÜRKİYE BÜYÜK MİLLET MECLİSİ BAŞKANLIĞINA
Başkanlıkça 24.01.2006 tarihinde tali komisyon olarak Plan ve Bütçe Komisyonuna, esas komisyon olarak da Komisyonumuza havale edilen (2/676) esas numaralı Karaman Milletvekili Yüksel Çavuşoğlu ve 3 Milletvekilinin 406 sayılı Telgraf ve Telefon Kanununda Değişiklik Yapılması Hakkında Kanun Teklifi, Komisyonumuzun 26.01.2006 tarihinde yapmış olduğu 43 üncü birleşiminde Ulaştırma Bakanlığı, Maliye Bakanlığı, Devlet Personel Başkanlığı ve Türk Telekom temsilcilerinin katılımlarıyla incelenip görüşülmüştür.
Teklif ve gerekçesi incelendiğinde;
Türk Telekom personelinden, diğer kamu kurum ve kuruluşlarına nakil hakkı bulunanlardan nakil talebinde bulunmayarak Türk Telekom da çalışmaya devam edenlere hisse devir tarihinden itibaren en geç beş yıl içinde iş sözleşmesi herhangi bir nedenle sona erdiğinde, söz konusu personelin iş sözleşmesinin sona erdiği tarihten itibaren otuz gün içinde Devlet Personel Başkanlığına başvurmaları halinde diğer kamu kurum ve kuruluşlarına nakledilmelerine imkan sağlandığı,
Uzatılan bu süre içinde personelin önceden bağlı oldukları sosyal güvenlik kurumu ile bağlılıkları devam ettirilerek bu şekilde geçecek beş yıllık hizmet sürelerinin kazanılmış hak aylık derece ve kademesi ile kıdem aylığının hesabında dikkate alınabilmesine imkan sağlandığı,
Bu sürelerin kazanılmış hak aylık derece ve kademesi ile kıdem aylığının hesabında dikkate alınabilmesi için öncelikle diğer kamu kurum ve kuruluşlarına naklen atanmış olma şartının da kaldırıldığı,
anlaşılmaktadır.
Teklifin tümü üzerinde yapılan Komisyon görüşmelerinde;
Bu teklif ile istihdam sorununun kalkacağı ve devlete herhangi bir yük getirmeyeceği,
Nakle tabi personelde tedirginliğin söz konusu olduğu, bu teklifin kanunlaşması ile bu durumun sona ereceği,
Söz konusu teklif ile getirilen hükmün aynen yer aldığı Elektronik Haberleşme Kanunu Tasarısının Genel Kurul gündemine alınıp da kanunlaştırılmayarak, bu teklife neden gerek duyulduğu,
şeklindeki görüş ve eleştirileri takiben yapılan açıklamalarda;
Türk Telekomun, personelinin tamamının Türk Telekomda kalarak çalışmalarına devam etmesini istediği ve bunun için personelin maaşlarına yüksek oranda zam yaparak, belli bir süre iş güvencesi teklif ettiği; daha önce yapılan özelleştirmelerden kaynaklanan olumsuz sonuçlar nedeniyle emekliliklerini güvence altına almak isteyen Türk Telekom personelinin büyük bir kısmının nakil haklarını kullanmak istedikleri; nakle tabi personelinin bu haklarını kullanarak başka kamu kurum ve kuruluşlarına nakledilmesi durumunda personel sayısının yetersiz kalacağı ve bu durumun çok önemli bir kamu hizmetinin aksaması sonucunu doğuracağı,
Bu kapsamda, kanun teklifi ile nakle tabi personelin kamu kurum ve kuruluşlarına naklinin beş yıllık bir süreye yayılarak söz konusu personelin Türk Telekomla imzalayacakları iş sözleşmesine istinaden, Türk Telekomda çalışma imkanlarının da cazip hale getirilmesinin amaçlandığı; bu durumun Şirket tarafından makul karşılandığı gibi, personel ve sendika-dernek gibi sivil toplum örgütleri tarafından da talep edildiği,
Nakle tabi personelin büyük bir kısmının nakil hakkını kullanması durumunun kamuya aşırı yük getirdiği; Türk Telekom personelinin maaşlarının emsallerinden bir hayli yüksek bulunduğu; Teklifin kanunlaşması ile nakil talebinde bulunacak personel sayısının asgari seviyede tutulacağı, kamu hizmetinin aksamadan yürütülmesinin sağlanacağı ve bu personelin mali yüklerinin de kamuya en az seviyede yansıtılmış olacağı; Türk Telekomun telekomünikasyon sektöründe uzmanlaşmış nitelikli insan gücünden de uzmanlık alanlarında olabildiğince faydalanılmasının mümkün olacağı ve bu personelin sektöre ilişkin edindikleri tecrübelerin atıl kalmamasının sağlanacağı; Türk Telekom özelleştirilmesi sonrasındaki sürecin hassasiyetleri dikkate alınarak sağlıklı bir personel politikası yürütülebilmesi açısından Türk Telekomun özelleştirilmesinin bundan sonraki özelleştirmelere de örnek teşkil edeceği,
Türk Telekom personelinin mağdur olmaması için bu teklifin bir an önce kanunlaşmasının önemli olduğu,
ifade edilmiştir.
Teklifin tümü üzerindeki görüşmelerinin ardından maddelerine geçilmiştir.
Teklifin 1 inci maddesi verilen önergeler doğrultusunda;
- Teklif ile yapılan düzenlemeye açıklık getirilmesi ve kamunun beklenmeyen bir yükle karşılaşma ihtimalinin önüne geçilmesi, böylece, teklifin nakil hakkından vazgeçmek sureti ile sözleşme imzalayarak Türk Telekomda çalışmaya devam edenleri de kapsadığı şeklinde yorumlanması imkanı bulunduğundan bu durumun önlenmesi, nakil hakkından vazgeçen personelin sonradan ileri sürebileceği talepleri dolayısı ile kamunun ileride beklenmeyen mali yükler altına girmesinin önlenmesi, müşterek yapılacak bildirim ile karşılıklı olarak personelin kamuya nakil hakkından vazgeçtiği ve Türk Telekomun da personeli Devlet Personel Başkanlığına bildirme hakkından vazgeçtiğinin kayıt altına alınması, bu suretle bu personelin kamu ile olan bağları tamamen kesilmiş olacağından ve bunlara ilişkin -mali sorumluluk da dahil- her türlü sorumluğun Türk Telekomda kalacağını ifade etmek, teklif ile yapılan düzenlemeye paralel olarak hisse devir tarihinden itibaren 150 gün içinde nakil talebinde bulunanlar ile Türk Telekomda kalarak 5 yıl içerisinde kamuya geçecek olanlar arasında uygulama birliği sağlanması amacıyla değiştirilerek,
kabul edilmiştir.
Teklifin 2 ve 3 üncü maddeleri aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
04.02.1924 tarihli ve 406 sayılı Telgraf ve Telefon Kanununun ek 29 uncu maddesinin birinci fıkrasının üçüncü cümlesinde yer alan otuz ibaresi, doksan (yüzseksen günlük aylıksız izin süresi aşılmamak kaydıyla ve 15 Ocak 2006 tarihindeki üçüncü fıkraya göre hesaplanan ücretleriyle) şeklinde, aynı fıkranın son cümlesi aşağıdaki şekilde değiştirilmiş ve bu fıkraya aşağıdaki cümleler eklenmiş, maddenin dördüncü fıkrasındaki Başka kamu kurum ve kuruluşlarına nakledilen 4857 sayılı İş Kanununa tabi kapsam dışı personele ibaresinden sonra gelmek üzere ve hisse devir tarihinden itibaren en geç beş yıl içerisinde iş sözleşmesi sona eren ve Devlet Personel Başkanlığına bildirimi yapılan personele ibaresi eklenmiştir.
Bu fıkranın birinci cümlesinde sayılanlardan aylıksız iznin bitiminden sonra Türk Telekomun tabi bulunduğu mevzuata ve bu fıkraya istinaden akdedilen sözleşmeye göre çalışmaya devam edenlerden hisse devir tarihinden itibaren en geç beş yıl içinde iş sözleşmesi herhangi bir nedenle sona erenler, bu madde hükümlerine göre işlem yapılmak üzere iş sözleşmesinin sona erdiği tarihten itibaren otuz gün içinde sözleşmenin sona erdiği yılın 15 Ocak tarihindeki üçüncü fıkraya göre hesaplanan ücretleriyle Devlet Personel Başkanlığına bildirilir ve bunların bildirim tarihine kadar geçen süre içindeki aylık ücret, harcırah, sağlık giderleri, cenaze giderleri ve ölüm yardımı ile diğer mali ve özlük hakları Türk Telekom tarafından karşılanır. Söz konusu personel hakkında üçüncü fıkra hükümlerinin uygulanmasında hisse devir tarihindeki kadro ve pozisyon unvanları esas alınır. Bu fıkra hükümleri gereğince azami olarak yüzseksen gün süreyle kamu görevlerinden aylıksız izinli sayılarak Türk Telekomda çalıştırılmaya devam olunanlar ile diğer kamu kurum ve kuruluşlarına naklen geçiş hakkını kullanmayarak İş Kanunu hükümlerine tabi olarak yeni bir sözleşme yapmak suretiyle Türk Telekomda çalışmaya devam edenlerin aksine bir talepte bulunmamaları halinde kesenekleri kendileri, kurum karşılıkları ise Türk Telekom tarafından karşılanmak suretiyle bağlı bulundukları sosyal güvenlik kurumları ile ilgileri devam ettirilir ve kamu kurum ve kuruluşlarına nakil hakkından vazgeçmiş olan personele ilişkin karşılıklılık esasına dayalı bir müşterek bildirim Devlet Personel Başkanlığına sunulur. Önceden bağlı bulundukları sosyal güvenlik kurumu ile ilgileri devam ettirileceklerin emeklilik hak ve yükümlülüklerinin tespitinde, devir tarihi itibariyle emeklilik hak ve yükümlülüklerine esas alınmakta olan kadro, görev veya pozisyonlarının dikkate alınmasına devam olunur. Önceden bağlı bulundukları sosyal güvenlik kurumu ile ilgileri yukarıda belirtilen şartlar dahilinde devam ettirileceklerin nakil talebinde bulunabilecekleri veya nakil işlemlerinin devam ettiği dönem içerisinde geçecek hizmet süreleri; hisse devir tarihindeki statülerinde geçmiş sayılarak bu süreleri kıdem aylıklarının hesabında dikkate alınır ve bunların kazanılmış hak aylık derece ve kademeleri genel hükümler çerçevesinde yükseltilmeye devam olunur. Bunlardan bu fıkrada belirtilen beş yıllık süre içerisinde iş sözleşmesi fesholunanların kıdem tazminatları bu Kanunun ek 32 nci maddesinin dördüncü fıkrası dikkate alınarak ödenir. Bu fıkra gereğince bağlı bulundukları sosyal güvenlik kurumları ile ilgilerinin devam ettirilmesi talebinde bulunanların beş yıllık sürenin bitiminden sonra da Türk Telekomda çalışmaya devam etmeleri durumunda, beş yıllık sürenin bitiminden sonraki emeklilik hak ve yükümlülükleri hakkında yukarıda belirtilen usûl ve esaslara göre işlem yapılmaya devam olunur.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
