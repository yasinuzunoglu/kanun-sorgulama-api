5495 sayılı Karayolları Trafik Kanununda Değişiklik Yapılmasına İlişkin Kanun
Yayımlandığı Resmî Gazete Tarihi: 11.05.2006
Yayımlandığı Resmî Gazete Sayısı: 26165
Kabul Tarihi	03.05.2006
TÜRKİYE BÜYÜK MİLLET MECLİSİ BAŞKANLIĞINA
Karayolları Trafik Kanununda Değişiklik Yapılmasına İlişkin Kanun Teklifi gerekçesi ile birlikte ilişikte sunulmuştur.
Gereğini arz ederim.
Tevfik Akbak
Çankırı
GENEL GEREKÇE
3348 sayılı Ulaştırma Bakanlığının Teşkilat ve Görevleri Hakkında Kanun ile ülkenin ulaştırma sistem ve hizmetlerinin ülkenin ihtiyaçlarına uygun olarak tesisi ve geliştirilmesine, tüm ulaştırma modları arasında makul bir denge kurulmasına ilişkin verilen görevlerin yanında münhasıran karayolu taşımacılığı alanına yönelik olarak çıkarılan 10.07.2003 tarih ve 4925 sayılı Kanun ve 2918 sayılı Karayolları Trafik Kanunu ile Bakanlığa verilen çok önemli görev, yetki ve sorumluluklar mevcuttur.
Bahiskonusu Kanunlar ile verilen görevlerin etkin bir şekilde yürütülmesi, yapılan yasal düzenlemelerden beklenen sonucun alınabilmesi ve karayolu taşımacılığında düzenli, etkin, güvenli ve verimli bir sektör oluşturabilmek amacıyla 2918 sayılı Karayolları Trafik Kanunu ile Karayolları Genel Müdürlüğüne verilmiş bulunan araçların ağırlık ve boyut kontrollerini yapmak veya yaptırmak ve aykırı görülen hususlar hakkında suç veya ceza tutanağı düzenlemek şeklindeki görevin de Ulaştırma Bakanlığınca yapılmasının önem arz ettiği ve bu konuda zorunluluk bulunduğu bir gerçektir.
Bu amaçla, 2918 Sayılı Karayolları Trafik Kanununun 5 inci maddesi değiştirilmiş olup, 2918 sayılı Karayolları Trafik Kanununun 7 nci maddesinin; i) bendi yürürlükten kaldırılarak, Karayolları Genel Müdürlüğünce verilen hizmetin, Ulaştırma Bakanlığınca veya yetkilendirilen gerçek veya tüzel kişilerce yapılmak üzere faaliyete geçirilinceye kadar devamını sağlamak amacıyla da anılan kanuna geçici bir madde eklenmiştir.
Yukarıda belirtilen gerekçelerle, 2918 sayılı yasanın 7 nci maddesinin i) bendindeki görev, aynı Kanunun 8 inci maddesinin c) bendine ilave edilerek, araçların ağırlık ve boyut kontrollerini yapmak veya yaptırmak ve denetlemenin yanında aykırı görülen hususlarla ilgili olarak sorumlular hakkında ceza tutanağı düzenlemek ve 65 inci maddede yer alan idari para cezalarını vermek görevleri ile ilgili olarak Ulaştırma Bakanlığı görevli ve yetkili kılınmıştır. Araçların ağırlık ve boyut kontrollerini yapmak üzere Ulaştırma Bakanlığınca yetkilendirilme yapılması halinde bunların denetlenmesi sonucunda aykırı hareketi tespit edilen işletme sahipleri ile ilgili olarak uygulamanın etkin yapılmasını teminen idari para cezası ve idari müeyyide öngörülmüştür.
Araç muayene istasyonları ile ilgili olarak yapılan ihale sonucunda ihaleyi kazanan tüzel kişilik ile henüz sözleşme imzalanmamasına rağmen bu maddede yapılacak değişikliklerin ihale şartlarını değiştireceği ve ihalenin iptalinin gündeme gelebileceği hususları düşünülerek 2918 sayılı yasanın 35 inci maddesinin mevcut halinin muhafazası amacıyla gerekli düzenleme yapılmıştır.
Ağırlık ve boyut bakımından karayolları trafik mevzuatına aykırı taşıma yapan taşıt sahiplerinin yanında bu şekilde yük gönderenler için de müeyyide öngörülmüş olup, mevcut para cezası da, caydırıcılığı temin etmek amacıyla günün ekonomik koşullarına göre ayarlanmıştır.
Diğer yandan, 4925 sayılı Kanun ile Avrupa Birliği mevzuatı doğrultusunda olmak üzere; 2918 sayılı Kanun uyarınca ticari taşıt kullanan sürücülerin almakla zorunlu olduğu Ticari Taşıt Kullanma Belgesinden daha geniş kapsamlı bir düzenleme yapılarak, sürücülere Mesleki Yeterlilik Belgesi bulundurma şartı getirilmiştir.
Ancak, Ulaştırma ve İçişleri Bakanlıklarına yoğun bir şekilde intikal eden dilekçelerden;
Mesleki Yeterlilik Belgesi ile Ticari Taşıt Kullanma Belgesinin karıştırıldığı ve Trafik ekiplerince sürücülerden Mesleki Yeterlilik Belgesi ibraz edilmesinin istenildiği,
2918 sayılı Kanun gereğince Şoförler Odası tarafından verilen Ticari Taşıt Kullanma Belgelerinin verilmesi durdurulduğundan, Bakanlığımızdan acilen Mesleki Yeterlilik Belgesi (SRC Türü) düzenlenmesinin talep edildiği,
Ulaştırma Bakanlığınca 03.09.2004 tarihli ve 25572 sayılı Resmi Gazete de yayımlanan Karayolu Taşımacılık Faaliyetleri Mesleki Yeterlilik Eğitimi Yönetmeliği gereğince, karayolu taşımacılık faaliyetinde bulunacak sürücülerden 30.06.2006 tarihine kadar Mesleki Yeterlilik Belgesi (SRC türü) aranmayacağı cihetle, söz konusu belgenin verilmesi de bu aşamada mümkün olamadığından, ticari araç sürücülerinin zor durumda kaldıkları, tespit edilmiştir.
Bu arada İçişleri Bakanlığınca hazırlanan ve TBMM İçişleri Komisyonunca kabul edilen 2918 sayılı Kanunda Değişiklik Yapılmasına İlişkin Kanun Tasarısının 101 inci maddesinde; Ticari Taşıt Kullanma Belgesinin uygulamadan kaldırılması da yer almaktadır.
Bu nedenlerle, ticari taşıt kullanan sürücüler için Ticari Taşıt Kullanma belgesi bulundurma zorunluluğunun bir an önce uygulamadan kaldırılması gerekli görüldüğünden bu düzenleme yapılmıştır.
ÇANKIRI MİLLETVEKİLİ TEVFİK AKBAK'IN TEKLİFİ
KARAYOLLARI TRAFİK KANUNUNDA DEĞİŞİKLİK YAPILMASINA İLİŞKİN KANUN TEKLİFİ
Madde - 1.
13.10.1983 tarihli ve 2918 sayılı Karayolları Trafik Kanununun, 8 inci maddesinin (c) bendi aşağıdaki şekilde değiştirilmiştir.
c) Ulaştırma Bakanlığı
Ulaştırma Bakanlığının ilgili birimleri bu Kanun ve diğer mevzuatla verilen hizmetleri yapmak, bu Kanun açısından karayolu taşımasına ilişkin gerekli koordinasyonu sağlamak, tescile bağlı araçların muayenelerini yapmak veya yaptırmak, muayene istasyonlarını denetlemek, 35 inci madde hükümlerine aykırı hareket edenler hakkında ceza tutanağı düzenleyerek idari para cezası vermek ve bu maddede belirlenen idari tedbirleri almak ile araçların ağırlık ve boyut kontrollerini yapmak veya yaptırmak ve denetlemek, aykırı görülen hususlarla ilgili olarak sorumlular hakkında ceza tutanağı düzenlemek ve 65 inci maddede yer alan idari para cezalarını vermek.
Araçların ağırlık ve boyut kontrollerini yapmak üzere yetkilendirilenler Ulaştırma Bakanlığınca denetlenerek, aykırı hareketi tespit edilen işletme sahibi 1.000 YTL idari para cezası ile cezalandırılır. Yetkilendirme konusu işletme şartlarında giderilebilecek eksiklik olması halinde, işletme sahibine, bu eksiklikleri gidermesi için azami onbeş gün süre verilir. Bu süre zarfında eksikliklerin giderilmemesi halinde, izin belgesi iptal edilir.
Madde - 2.
2918 sayılı Kanunun, 35 inci maddesinin yedinci fıkrası aşağıdaki şekilde değiştirilmiştir.
Ulaştırma Bakanlığı tarafından işletme belgesi ile yetki verildiği halde, yönetmelikte belirtilen işletme şartlarına uymayan ve muayeneleri gerektiği şekilde yapmayan gerçek ve tüzel kişilere ilk seferinde bu istasyon için 3.000 YTL para cezası ile onbeş gün eksikliklerini düzeltme müddeti verilir. İkinci tekrarında aynı istasyon için 5.000 YTL para cezası ile onbeş gün eksikliklerini düzeltme müddeti verilir. Bir yıl içerisinde üçüncü tekrarında 10.000 YTL para cezası verilir ve bu istasyonun işletme belgesi iptal edilir. Bu para cezaları ilgilisine tebliğ edildiği tarihten itibaren onbeş gün içinde işletmecinin gelir veya kurumlar vergisi yönünden bağlı olduğu vergi dairesine ödenir, süresinde ödenmeyen tutarlar 6183 sayılı Amme Alacaklarının Tahsil Usulü Hakkında Kanun hükümlerine göre tahsil edilir. Para cezasına karşı dava açılması, tahsilatı durdurmaz.
Madde - 3.
2918 sayılı Kanunun, 65 inci maddesinin üçüncü fıkrası aşağıdaki şekilde değiştirilmiştir.
Birinci fıkranın (a) bendi hükümlerine uymayanlar 50 YTL, (c), (g), (h), (i) ve (j) bentleri hükümlerine uymayanlar 100 YTL, (d) ve (e) bentlerindeki hükümlere uymayanlar 200 YTL, (b), (f) bentlerine uymayan taşıt sahipleri 2.000 YTL (b), (f) bentlerine aykırı yük gönderenler 2.000 YTL para cezası ile cezalandırılırlar.
Madde - 2.
Anılan Kanunun 7 nci maddesinin (i) bendi ile Ek 1 inci maddesi yürürlükten kaldırılmıştır.
Madde - 5.
2918 sayılı Kanuna aşağıdaki geçici madde eklenmiştir.
GEÇİCİ MADDE 19.- Araçların ağırlık kontrollerini yapmak veya yaptırmak ve aykırı görülen hususlar ile ilgili olarak Karayolları Genel Müdürlüğünce verilen hizmet, Ulaştırma Bakanlığınca veya yetkilendirilen gerçek veya tüzel kişilerce yapılmak üzere faaliyete geçirilinceye kadar devam eder.
Madde - 6.
Bu Kanun yayımı tarihinde yürürlüğe girer.
Madde - 7.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
3348 sayılı Ulaştırma Bakanlığının Teşkilat ve Görevleri Hakkında Kanun ile ülkenin ulaştırma sistem ve hizmetlerinin ülkenin ihtiyaçlarına uygun olarak tesisi ve geliştirilmesine, tüm ulaştırma modları arasında makul bir denge kurulmasına ilişkin verilen görevlerin yanında münhasıran karayolu taşımacılığı alanına yönelik olarak çıkarılan 10.07.2003 tarih ve 4925 sayılı Kanun ile Bakanlığa verilen çok önemli görev, yetki ve sorumluluklar mevcuttur.
Bahis konusu kanunlar ile verilen görevlerin etkin bir şekilde yürütülmesi, yapılan yasal düzenlemelerden beklenen sonucun alınabilmesi ve karayolu taşımacılılığında düzenle, etkin, güvenli ve verimli bir sektör oluşturabilmek amacıyla 2918 sayılı Karayolları Trafik Kanunu ile Karayolları Genel Müdürlüğüne verilmiş bulunan araçların ağırlık ve boyut kontrollerini yapmak veya yaptırmak ve aykırı görülen hususlar hakkında suç veya ceza tutanağı düzenlemek şeklindeki görevin de Ulaştırma Bakanlığınca yapılmasının önem arz ettiği ve bu konuda zorunluluk bulunduğu bir gerçektir.
Bu amaçla, 2918 sayılı Karayolları Trafik Kanununun bahis konusu bentteki görev, 8 inci maddesinin (c) bendine ilave edilmiştir
Madde - 2:
Araç muayene istasyonları ile ilgili olarak yapılan ihale sonucunda ihaleyi kazanan tüzel kişilik ile henüz sözleşme imzalanmamasına rağmen bu maddede yapılacak değişikliklerin ihale şartlarını değiştireceği ve ihalenin iptalinin gündeme gelebileceği hususları düşünülerek 2918 sayılı yasanın 35 inci maddesinin mevcut halinin muhafazası ve para cezalarında Yeni Türk Lirasına uyum sağlanması amacıyla gerekli düzenleme yapılmıştır.
Madde - 3:
Ağırlık ve boyut bakımından karayolları trafik mevzuatına aykırı taşıma yapan taşıt sahiplerinin yanında bu şekilde yük gönderenler için de müeyyide öngörülmüş olup, mevcut para cezası da, caydırıcılığı temin etmek amacıyla günün ekonomik koşullarına göre ayarlanmıştır.
Madde - 4:
Karayolları Genel Müdürlüğünce verilen hizmetin, Ulaştırma Bakanlığınca veya yetkilendirilen gerçek veya tüzel kişilere yaptırılması şeklinde değişiklik yapıldığından bu bent yürürlükten kaldırılmıştır.
Ayrıca, 4925 sayılı Karayolu Taşıma Kanununun 5 inci maddesi ile Avrupa Birliği mevzuatına uyum amacıyla karayoluyla ticari olarak yük ve yolcu taşımacılığında bulunacaklar için daha kapsamlı olan Mesleki Yeterlilik Şartı öngörüldüğünden ve bu Kanuna istinaden yayımlanan Karayolu Taşımacılık Faaliyetleri Mesleki Yeterlilik Eğitimi Yönetmeliğinde de taşımacılara Mesleki Yeterlilik Eğitimi Belgesi bulundurma ve ibraz etme zorunluluğu getirildiğinden, bu konuda mükerrerliğin önlenmesi için 2918 sayılı Kanunun Ek 1 inci maddesi yürürlükten kaldırılmıştır.
Madde - 5:
Karayolları Genel Müdürlüğünce verilen hizmetin, Ulaştırma Bakanlığınca veya yetkilendirilen gerçek veya tüzel kişilerce yapılmak üzere faaliyete geçirilinceye kadar devamını sağlamak amacıyla geçici madde eklenmiştir.
Madde - 6:
Yürürlük maddesidir.
Madde - 7:
Yürütme maddesidir.
İçişleri Komisyonu Raporu
T.B.M.M.
İçişleri Komisyonu
Esas No	2/731
Karar No	37
30.03.2006
TÜRKİYE BÜYÜK MİLLET MECLİSİ BAŞKANLIĞINA
Çankırı Milletvekili Tevfik Akbak ın Karayolları Trafik Kanununda Değişiklik Yapılmasına İlişkin Kanun Teklifi, Başkanlığınızca 21.03.2006 tarihinde esas komisyon olarak Komisyonumuza, tali komisyon olarak da Adalet Komisyonu ile Bayındırlık, İmar, Ulaştırma ve Turizm Komisyonuna havale edilmiştir. Komisyonumuz, 23.03.2006 tarihli 33 üncü toplantısında Teklifi gündemine almış ve Teklifin olgunlaştırılması amacıyla bir alt komisyon kurulmasını kararlaştırmıştır. Alt Komisyon üyeliklerine seçilen Bursa Milletvekili Şevket Orhan, Eskişehir Milletvekili Muharrem Tozçöken, Hatay Milletvekili Fuat Geçen, İçel Milletvekili Ali Oksal, Kastamonu Milletvekili Sinan Özkan ve Zonguldak Milletvekili Nadir Saraç, Alt Komisyon başkanlığına Bursa Milletvekili Şevket Orhan ı seçerek çalışmalarına başlamıştır. Alt Komisyon toplantılarına İçişleri, Adalet, Maliye, Bayındırlık ve İskan ve Ulaştırma bakanlıkları ile Türkiye Şoförler ve Otomobilciler Federasyonu ve RODER temsilcileri katılmıştır. Alt Komisyon, Teklif ile gerekçesini inceleyerek 28.03.2006 tarihinde çalışmalarını tamamlamış ve raporunu Komisyonumuza sunmuştur. Komisyonumuz, 30.03.2006 tarihli 34 üncü toplantısında Teklif sahibi ile İçişleri, Adalet, Maliye, Bayındırlık ve İskân ve Ulaştırma bakanlıkları temsilcilerinin de katılımıyla Teklifi inceleyip görüşmüştür.
Bilindiği gibi 10.07.2003 tarih ve 4925 sayılı Karayolu Taşıma Kanunu ile karayolu taşımalarını ülke ekonomisinin gerektirdiği şekilde düzenlemek, taşımada düzeni ve güvenliği sağlamak, taşımacı, acente ve taşıma işleri komisyoncuları ile nakliyat ambarı ve kargo işletmeciliği ve benzeri hizmetlerin şartlarını belirlemek, taşıma işlerinde istihdam edilenlerin niteliklerini, haklarını ve sorumluluklarını saptamak, karayolu taşımalarının, diğer taşıma sistemleri ile birlikte ve birbirlerini tamamlayıcı olarak hizmet vermesini ve mevcut imkânların daha yararlı bir şekilde kullanılmasını sağlamak görevi Ulaştırma Bakanlığına verilmiştir. Ancak bu genel yetkiye rağmen, çeşitli yasalardaki özel düzenlemeler nedeniyle ayrıntı sayılabilecek kimi yetkilerin başka bakanlıklarda kaldığı görülmektedir. Bunlardan biri de 2918 sayılı Karayolları Trafik Kanununda Karayolları Genel Müdürlüğüne verilen araçların ağırlık ve boyut kontrollerini yapmak veya yaptırmak ve aykırı görülen hususlar hakkında suç veya ceza tutanağı düzenlemek biçimindeki yetkidir. Teklif bu yetkinin de Karayolları Genel Müdürlüğünden alınarak Ulaştırma Bakanlığına verilmesini öngörmektedir.
Teklifin Alt Komisyonda görüşülmesi sırasında temel olarak yetkinin bir bakanlıktan diğerine aktarılmasının gerekçesi araştırılmış ve bu aktarmanın gerekliliği tartışılmıştır. Hem Ulaştırma Bakanlığı hem de Karayolları Genel Müdürlüğü yetkilileri tarafından bu aktarmanın gerekli olduğu ifade edilmiştir. Buna gerekçe olarak üç ana neden gösterilmiştir:
Karayolları Genel Müdürlüğünün ana görevi olmayan ve kendisini ancak yolların yıpranması bakımından ilgilendiren bu görev güçlükle yerine getirilmektedir ve görevin yerine getirilmesinde kimi zaman aksaklıklar olmaktadır. Bunun nedeni Genel Müdürlüğün sınırlı bütçe olanakları nedeniyle personel ve donanım eksikliği içinde olmasıdır. Genel Müdürlük, kaynaklarını ana işlevlerinin yerine getirilmesi için kullanmakta ve kendisi için tali sayılabilecek bu işe yeterli personel ve kaynak ayıramamaktadır. Oysa bu iş Ulaştırma Bakanlığının ana görevlerinden biridir ve Bakanlığın bu görevin yerine getirilmesini sağlayacak kaynakları bulunmaktadır.
Karayolu taşımacılığı bir bütündür ve her yönünün tek bir otorite tarafından planlanması gerekir. Birden çok otoritenin aynı konuda görevli olması sağlıklı bir planlamanın yapılmasının önündeki en büyük engeldir.
Özel sektör açısından bakıldığında, girişimcilerin aynı alanda birden fazla otoriteyle muhatap olmaları bürokrasiyi artırıcı bir anlam taşır. Girişimciler sorumluluklarıyla ilgili olarak tek otoriteyle muhatap olmak istediklerini ve birden fazla otoritenin farklı uygulamaları nedeniyle güç durumda kaldıklarını ifade etmişlerdir.
Komisyonumuzda Teklifin tümü üzerinde yapılan görüşmeler sırasında benzer görüşler dile getirilmiş ve bakanlıklar arası bu yetki aktarımının nedeninin anlaşılamadığı belirtilmiştir. Teklifin aleyhinde görüş bildiren üyelerimiz, her iki bakanlığın da bütçelerinin merkezi bütçenin içinde yer aldığını, kaynak yetersizliğinin bütçeden pay ayrılmasıyla giderilebileceğini ve bunun için yetki aktarımına gerek bulunmadığını ifade etmişlerdir.
Cevaben yapılan açıklamalarda, bu yetkinin 1950 li yıllarda Karayolları Genel Müdürlüğüne verildiği; günümüzde taşımacılığın gerek hacim bakımından gerekse nitelik bakımından 1950 li yıllardan çok farklı olduğu, 2003 yılında yapılan bir yasal düzenlemeyle taşıma sektörünün özel olarak düzenlendiği ve bütünlük açısından Teklifte öngörülen yetkinin Ulaştırma Bakanlığına aktarıldığı ifade edilmiştir.
Teklifin tümü üzerinde yapılan bu görüşmelerden sonra Komisyonumuz, Teklif ile gerekçesini uygun bulmuş ve maddelerinin görüşülmesine geçilmesini kabul etmiştir.
Alt Komisyonun Teklif üzerinde yaptığı değişiklikler şöyle özetlenebilir:
Sözkonusu görevin bir bakanlıktan diğerine devriyle birlikte görevi yerine getirmekte olan bakanlığın elindeki personel ve donanım işlevsiz kalacaktır. Karayolları Genel Müdürlüğü yetkilileri bu konuda özel olarak personel istihdam edilmediğini, Genel Müdürlüğün mevcut personelinin bir kısmının bu işle görevlendirildiğini, görevin aktarılmasıyla bir personel fazlasının oluşmayacağını, sözkonusu personelin görevin aktarılmasıyla birlikte ana görevine döneceğini ifade etmişlerdir. Alt Komisyon Genel Müdürlüğün elindeki teçhizatın Ulaştırma Bakanlığına devrini ve gayrimenkullerin Ulaştırma Bakanlığına tahsisini öngören bir düzenlemeyi kabul etmiş ve 1 inci maddeye eklemiştir.
Teklifin 2 nci maddesi, İçişleri Komisyonunda görüşülmüş ve halen Genel Kurul gündeminde bulunan Karayolları Trafik Kanunu Değişiklik Tasarısının Kanunlaşmış olması halinde alınmış bulunan bir önlemdir. Sözkonusu Tasarı henüz kanunlaşmadığı için maddedeki düzenlemenin yapılmasına gerek bulunmamaktadır. Alt komisyonumuz bu nedenle maddeyi Teklif metninden çıkarmıştır.
Teklifin madde sıralamasına uygun olarak 2 nci madde olarak kabul edilen 3 üncü maddesi cezaları düzenlemektedir. Alt Komisyonumuz cezaların caydırıcı olması gerektiğini kabul etmekle birlikte, gereğinden fazla ağır olmasının uygulanamama sonucunu doğuracağı kanaatindedir. Bu nedenle sınırların üstünde yük yüklemiş olan işletenlere 2.000 Türk Lirası yerine 1.000 Türk Lirası idari para cezası verilmesini yeterli görmüştür.
2918 sayılı Kanunun 114 üncü maddesi, Kanuna göre ceza kesmeye yetkisi olan kişileri düzenlemektedir. Yeni düzenlemeyle Ulaştırma Bakanlığına cezalandırma yetkisi verildiğinden, Bakanlığın bu madde içinde sayılması zorunluluktur. Komisyonumuz Ulaştırma Bakanlığını 2918 sayılı Kanunun 114 üncü maddesi içine alan bir düzenlemeyi kabul etmiş ve maddeyi Teklife madde sıralamasına uygun olarak 3 üncü madde olarak eklemiştir.
Teklifteki YTL ibareleri Türk Lirası ibaresine dönüştürülmüş; cezalar, yeni Ceza Kanunu sistematiğine uygun olarak gözden geçirilmiştir.
Teklif, yazım kuralları ve kanun yazım tekniği bakımından gözden geçirilmiştir.
Komisyonumuz, Alt Komisyonun yaptığı bütün değişiklikleri kabul etmiştir.
Komisyonumuzda Teklifin 1 inci maddesi üzerinde bir önerge verilmiş ve önerge kabul edilmiştir. Önergede, (c) bendinde geçen gayrimenkuller ibareleri, Türk Medeni Kanunu ve Kamu Mali Yönetimi ve Kontrol kanunlarıyla paralellik kurularak taşınmazlar biçiminde değiştirilmekte; taşınmaz tahsislerinin Maliye Bakanlığı tarafından yapılacağı öngörülerek bu konudaki boşluk giderilmekte ve Ulaştırma Bakanlığı ile yetkilendirilenler arasında özel hukuk hükümleri gereğince sözleşme yapılması halinde, Maliye Bakanlığının görüşünün alınması zorunluluğu getirilmektedir. 1 inci madde, önergede öngörülen bu değişiklikler doğrultusunda değiştirilerek kabul edilmiştir.
Alt Komisyon metninin diğer maddeleri ile yürürlük ve yürütmeye ilişkin 6 ve 7 nci maddeleri Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
MUHALEFET ŞERHİ
Kanun Teklifi kamuya ait bir görevin bir bakanlıktan alınarak diğerine devrini öngörmektedir. Devrin gerekçesi olarak bir bakanlığın yeteri kadar kaynağa ve personele sahip olmaması gösterilmektedir. Oysa Bakanlıkların tümü kaynaklarını aynı merkezi bütçeden almaktadır. Bir görev bir Bakanlık tarafından yerine getirilemiyorsa, merkezi bütçeden bu hizmetin yerine getirilmesi için kaynak aktarılmasından daha doğal bir şey olamaz. Nitekim diğer Bakanlığa aktarılan kaynak aynı bütçeden verilmektedir. Dolayısıyla değişikliğin gerekçesi bu değildir. Değişikliğin asıl gerekçesi, özel sektör gruplarının, Ulaştırma Bakanlığında daha rahat hareket edebileceklerine olan inançlarıdır. Birden fazla otoriteyle karşı karşıya olmak kişi ve gruplara ayrıcalıklı muamele edilmesini önler. Çünkü bu durumda eylem ve işlemlerin iki ayrı otorite tarafından doğrulanması ve kontrol edilmesi gerekmektedir ve bakanlıklardan biri ayrıcalıklı uygulamaya izin verse bile diğerinin vermemesi sözkonusudur. Ayrıca bu durumda bakanlıkların birbirini denetleyeceği kuşkusuzdur. Yeni düzenleme bürokrasiyi azaltmaktan çok iktidar grubuna yakın girişimcilere ayrıcalıklı konum kazandırmaya sağlamaya yöneliktir. Bu nedenle Teklife muhalifiz.
Madde 0001:
13.10.1983 tarihli ve 2918 sayılı Karayolları Trafik Kanununun 8 inci maddesinin birinci fıkrasının (c) bendi aşağıdaki şekilde değiştirilmiştir.
c. Ulaştırma Bakanlığı
Ulaştırma Bakanlığının ilgili birimleri bu Kanun ve diğer mevzuatla verilen hizmetleri yapmak, bu Kanun açısından karayolu taşımasına ilişkin gerekli koordinasyonu sağlamak, tescile bağlı araçların muayenelerini yapmak veya yaptırmak, muayene istasyonlarını denetlemek, 35 inci madde hükümlerine aykırı hareket edenler hakkında tutanak düzenleyerek idari para cezası vermek, bu maddede belirlenen idari tedbirleri almak, araçların ağırlık ve boyut kontrollerini yapmak veya yaptırmak ve denetlemek, aykırı görülen hususlarla ilgili olarak sorumlular hakkında idari para cezasına dair tutanak düzenlemek.
Araçların ağırlık ve boyut kontrollerini yapmak üzere yetkilendirilenler, Ulaştırma Bakanlığınca denetlenir ve aykırı hareketi tespit edilen işletme sahipleri 1.000 Türk Lirası idari para cezası ile cezalandırılır. Yetkilendirme konusu işletme şartlarında giderilebilecek eksiklik olması halinde, işletme sahibine, bu eksiklikleri gidermesi için azami onbeş gün süre verilir. Bu süre zarfında eksikliklerin giderilmemesi halinde, izin belgesi iptal edilir.
Araçların ağırlık ve boyut kontrollerinin yapılması veya yaptırılması ile ilgili olarak Karayolları Genel Müdürlüğünce verilen hizmet sürdürülürken kullanılan ve Genel Müdürlüğün diğer hizmetleri ile ilişkili olmayan bina, arazi, arsa gibi taşınmazlar Maliye Bakanlığınca Ulaştırma Bakanlığına tahsis; bu görev yürütülürken yararlanılan tesisat ve teçhizat Ulaştırma Bakanlığına devredilir. Araçların ağırlık ve boyut kontrollerini yapmak üzere Ulaştırma Bakanlığınca yetkilendirilme yapılması halinde tahsis edilen taşınmazlar ile devredilen tesisat ve teçhizatın kullanılması hususunda, Maliye Bakanlığının görüşü alınarak, Ulaştırma Bakanlığı ile yetkilendirilenler arasında özel hukuk hükümleri gereğince sözleşme yapılabilir.
Madde 0002:
2918 sayılı Kanunun 65 inci maddesinin üçüncü fıkrası aşağıdaki şekilde değiştirilmiştir.
Birinci fıkranın (a) bendi hükümlerine uymayanlar 50 Türk Lirası, (c), (g), (h), (i) ve (j) bentleri hükümlerine uymayanlar 100 Türk Lirası, (d) ve (e) bentlerindeki hükümlere uymayanlar 200 Türk Lirası, (b) ve (f) bentlerine uymayan işletenler 1.000 Türk Lirası, (b) ve (f) bentlerine aykırı yük gönderenler 2.000 Türk Lirası idari para cezası ile cezalandırılırlar.
Madde 0003:
2918 sayılı Kanunun 114 üncü maddesinin birinci fıkrası aşağıdaki şekilde değiştirilmiştir.
Bu Kanunda yazılı trafik suçlarını işleyenler hakkında yetki sınırları içinde Emniyet Genel Müdürlüğü ve Jandarma Genel Komutanlığı personeli ile Ulaştırma Bakanlığının ve Karayolları Genel Müdürlüğünün ilgili birimlerinin il ve ilçe kuruluşlarında görevli ve yetkili kılınmış personelince tutanak düzenlenir.
Madde 0004:
2918 sayılı Kanunun 7 nci maddesinin birinci fıkrasının (i) bendi ile ek 1 inci maddesi yürürlükten kaldırılmıştır.
Madde 0005:
2918 sayılı Kanuna aşağıdaki geçici madde eklenmiştir.
GEÇİCİ MADDE 19- Araçların ağırlık kontrollerini yapmak veya yaptırmak ve aykırı görülen hususlar ile ilgili olarak Karayolları Genel Müdürlüğünce verilen hizmet, Ulaştırma Bakanlığınca veya yetkilendirilen gerçek veya tüzel kişilerce yapılmak üzere faaliyete geçirilinceye kadar devam eder.
Geçici Madde 0001:
Bu Kanunda geçen Türk Lirası ibaresi karşılığında, uygulamada 28.01.2004 tarihli ve 5083 sayılı Türkiye Cumhuriyeti Devletinin Para Birimi Hakkında Kanun hükümlerine göre ülkede tedavülde bulunan para Yeni Türk Lirası olarak adlandırıldığı sürece bu ibare kullanılır.
Madde 0006:
Bu Kanun yayımı tarihinde yürürlüğe girer.
Madde 0007:
Bu Kanun hükümlerini Bakanlar Kurulu yürütür.
Yükleyen: yasinuzunoglu
