4891 sayılı Türk Silahlı Kuvvetleri Personel Kanununda Değişiklik Yapılmasına Dair Kanun
Yayımlandığı Resmî Gazete Tarihi: 18.06.2003
Yayımlandığı Resmî Gazete Sayısı: 25142
Kabul Tarihi	12.06.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-585/572
03.02.2003
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 22.1.2003 tarihinde kararlaştırılan Türk Silahlı Kuvvetleri Personel Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
Abdullah Gül
Başbakan
GENEL GEREKÇE
Türk Silahlı Kuvvetleri Personel Kanununun 199 uncu maddesinin dördüncü fıkrası gereğince madalya ve nişan intikal eden varisin, Devlet aleyhine işlenen suçlar ile yüz kızartıcı suçlar nedeniyle hüküm giymiş olması durumunda madalya ve nişanın bir sonraki hak sahibi varise intikal edeceği, madalya ve nişanın intikalinden sonra bahse konu suçları işleyenlerden madalya ve nişanın geri alınacağı öngörülmektedir.
2933 sayılı Devlet Madalya ve Nişanlar Kanununun 7 nci maddesi ise Devletin şahsiyetine karşı işlenen cürümlerden dolayı hüküm giyenlerin mahkeme kararı ile madalya ve nişanlarının geri alınmasına hükmolunur. hükmünü amirdir.
Bu çerçevede, Madalya ve nişanların mirasçılara intikali başlıklı Türk Silahlı Kuvvetleri Personel Kanununun 199 uncu maddesinin başlığı, madalya ve nişanların geri alınmasını da kapsayacak biçimde Madalya ve nişanların mirasçılara intikali ve geri alınması şeklinde düzenlenmekte ve Devlet aleyhine karşı işlenen suçlar ile yüz kızartıcı suçlardan dolayı mahkûm olup, bu cezaları kesinleşen kişilerin madalya ve nişanlarının geri alınması hükme bağlanmaktadır.
Ayrıca, Türk Silahlı Kuvvetleri Personel Kanununun ek 20 nci maddesinin birinci fıkrasında; bursla gidenler de dahil olmak üzere yetiştirilmek amacıyla veya sürekli görevle yurt dışına gönderilenlerin subay, astsubay veya Devlet memuru olan eşlerine en çok dört yıla kadar aylıksız izin verilmesi öngörülmüş; ikinci fıkrasında aylıksız izni vermeye yetkili makamlar belirlenmiş; Türk Silahlı Kuvvetleri bünyesinde olmayan memurlar için, iznin yetkili kurumları tarafından verileceği hükme bağlanmıştır.
657 sayılı Devlet Memurları Kanununun aynı maksatla düzenleme öngören 108 inci maddesi de; bursla gidenler de dahil olmak üzere yetiştirilmek amacıyla yurt dışına gönderilen öğrenci ve memurlara, yurt içinde ve yurt dışında sürekli göreve atanan memurların eşlerine, memuriyetleri süresince en çok dört yıla kadar aylıksız izin verilebilmesi hüküm altına alınmıştır.
926 sayılı Türk Silahlı Kuvvetleri Personel Kanunu, yurt dışına gönderilenlerin diğer kurumlarda memur olan eşlerine verilecek izne yetkili makamı, kendi kapsamı içinde değerlendirmiş iken; 657 sayılı Devlet Memurları Kanununda, Yurt dışına gönderilenlerin eşleri şeklindeki genel bir ifade ile hangi kurum ve kuruluşta görevli olursa olsun yurt dışına gönderilenlerin, diğer kurumlardaki eşlerine izin verilebilmesini öngörmüştür.
Her iki düzenleme birlikte değerlendirildiğinde, yurt dışı görevlendirmelerde aile birliğinin muhafaza edilerek, Ülkemizin yurt dışında en iyi şekilde temsil edilmesinin amaçlandığı düşünülmektedir.
Yapılan değişiklikle; sürekli görevle yurt dışına atanan kamu personelinin, Türk Silahlı Kuvvetlerinde subay, astsubay veya Devlet memuru olarak görevli eşine dört yıla kadar aylıksız izin verilebilmesi amaçlanmakta ve bu durumda olan personelin, aile birliğinin muhafaza edilmesi ve görev motivasyonunun artırılması yanında kamu hizmetlerinde de bütünlük sağlanması öngörülmektedir.
Tasarı bu amaçlarla hazırlanmıştır.
MADDE GEREKÇELERİ
Madde 0001:
Madde ile; Madalya ve nişanların mirasçılara intikali başlıklı Türk Silahlı Kuvvetleri Personel Kanununun 199 uncu maddesinin madde başlığı, madalya ve nişanların geri alınmasını da kapsayacak biçimde Madalya ve nişanların mirasçılara intikali ve geri alınması şeklinde değiştirilmekte ve ayrıca, Devlet aleyhine karşı işlenen suçlar ile yüz kızartıcı suçlardan dolayı mahkûm olup, bu cezaları kesinleşen kişilerin madalya ve nişanlarının geri alınması öngörülmektedir.
Madde 0002:
Madde ile; sürekli görevle yurt dışına atanan kamu personelinin, Türk Silahlı Kuvvetlerinde subay, astsubay veya Devlet memuru olarak görevli eşine dört yıla kadar aylıksız izin verilebilmesi amaçlanmakta ve bu durumda olan personelin, aile birliğinin muhafaza edilmesi ve görev motivasyonunun artırılması yanında kamu hizmetlerinde de bütünlük sağlanması öngörülmektedir.
Madde 0003:
Yürürlük maddesidir.
Madde 0004:
Yürütme maddesidir.
Millî Savunma Komisyonu Raporu
T.C.
Türkiye Büyük Millet Meclisi
Millî Savunma Komisyonu
Esas No	1/527
Karar No	9
22.05.2003
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak 3.2.2003 tarihinde Türkiye Büyük Millet Meclisi Başkanlığına sunulan ve Başkanlıkça esas komisyon olarak 17.2.2003 tarihinde Komisyonumuza havale edilen 1/527 esas numaralı Türk Silahlı Kuvvetleri Personel Kanununda Değişiklik Yapılmasına Dair Kanun Tasarısı, Komisyonumuzun 21.5.2003 tarihinde yaptığı 6 ncı Birleşiminde, Hükümeti temsilen Millî Savunma, İçişleri ve Maliye bakanlıkları ile Genelkurmay Başkanlığı, T. C. Emekli Sandığı Genel Müdürlüğü ve Başbakanlık Devlet Personel Başkanlığı temsilcilerinin de katılımıyla incelenip görüşülmüştür.
Tasarı ve gerekçesi incelendiğinde;
Devlet aleyhine işlenen suçlar ile yüz kızartıcı suçlardan dolayı mahkûm olup, bu cezaları kesinleşen kişilerin madalya ve nişanlarının geri alınmasının düzenlendiği,
Türk Silahlı Kuvvetleri Personel Kanununun 199 uncu madde başlığının da bu düzenlemeye paralel olarak Madalya ve nişanların mirasçılara intikali ve geri alınması olarak değiştirildiği,
Sürekli görevle yurt dışına atanan kamu personelinin, Türk Silahlı Kuvvetlerinde subay, astsubay veya Devlet memuru olarak görev yapan eşine dört yıla kadar aylıksız izin verilmesinin düzenlendiği,
Görülmektedir.
Kişilere verilen madalya ve nişanların esas olarak 2933 sayılı Madalya ve Nişanlar Kanunu ile düzenlendiği, bunun dışında 926 sayılı Türk Silahlı Kuvvetleri Personel Kanununda da Silahlı Kuvvetler mensupları ile Silahlı Kuvvetlere yararlı hizmet yapan kişiler ile birlik sancaklarına altı çeşit madalya ile üç çeşit nişan verilmesinin düzenlendiği,
Tasarının çerçeve 2 nci maddesi ile Türk Silahlı Kuvvetlerinde görev yapan personelin eşlerinin aylıksız izin haklarının düzenlendiği,
Dile getirilmiştir.
Tasarı ve gerekçesi, Komisyonumuzca da benimsenerek maddelerinin görüşülmesine geçilmiştir.
Tasarının 1 inci maddesi üzerinde yapılan görüşmelerde;
Maddenin ve madde başlığının madalya ve nişanların veriliş, geri alınış, mirasçılara intikal ve mirasçılardan geri alınış safhalarına göre yeniden düzenlenmesinin daha yerinde olacağı,
Halen mevcut kanunda kendisine madalya ve nişan intikal eden varisin, Devlet aleyhine işlenen suçlar ile yüz kızartıcı suçlar nedeniyle hüküm giymiş olması durumunda madalya ve nişanların bir sonraki hak sahibine devri veya geri alınmasının düzenlenmiş bulunduğu,
Tasarı ile kendisine madalya ve nişan verilmiş kişilerden, Devlet aleyhine işlenen suçlar ile yüz kızartıcı suçlar nedeniyle mahkûm olup, bu cezaları kesinleşenlerden madalya ve nişanların geri alınması hususunun getirildiği,
Belirtilmiş ve aynı gerekçelerle hazırlanan bir önerge doğrultusunda Tasarının çerçeve 1 inci maddesi ile düzenlenen 926 sayılı Türk Silahlı Kuvvetleri Personel Kanununun 199 uncu maddesinin başlığı madalya ve nişanların geri alınması ve mirasçılara intikali olarak yeniden düzenlenmiş ve madalya ve nişanların verilmesi, geri alınması, mirasçılara intikali ve bunlardan geri alınması safhalarına paralel olarak Tasarının çerçeve 1 inci maddesi de yeniden düzenlenmiş ve 926 sayılı Türk Silahlı Kuvvetleri Personel Kanununun 199 uncu maddesine yeni birinci fıkra eklenerek diğer fıkralar teselsül ettirilmek suretiyle madde kabul edilmiştir.
Tasarının 2 nci maddesi üzerinde yapılan görüşmelerde;
Çerçeve madde ile yeniden düzenlenen ek 20 nci maddenin birinci fıkrasının ilk cümlesinde iki kere kullanılan üzere ibaresinden ilkinin çıkartılmasının daha yerinde olacağı, bunun bir anlam kaybına neden olmayacağı,
Yeniden düzenlenen birinci fıkrada yer alan Bursla gidenler de dahil ibaresinin uygulamada zorluklara yol açtığı, çünkü şahsen özel burs alanların da bu imkândan yararlanmak istedikleri,
Dört yılı aşmamak üzere aylıksız izin alanların emeklilik primleri ile zorunlu hizmet sürelerinin nasıl düzenlendiği,
Şeklinde görüşler ifade edilmiştir.
Hükümet adına yapılan tamamlayıcı açıklamalarda;
Fıkrada dört yıla kadar aylıksız izin verilebilir. ifadesinin bulunmasının idareye bir inisiyatif tanıdığı ve Türk Silâhlı Kuvvetlerinde şahsî bursla gitmek isteyen hiçbir personele zaten izin verilmeyeceği,
Aylıksız izinle yurt dışına gidenlerin primlerinin emeklilik mevzuatında halen düzenlenmiş bulunduğu, bu mevzuata göre bu primlerini isterlerse her ay, isterlerse de dönünce ödeyebildikleri,
Türk Silâhlı Kuvvetlerinde mevzuat olan zorunlu hizmet süresinin personelin aylıksız izin aldığı sürece dondurulduğu ve kişinin göreve başlamasıyla bu sürenin tekrar işlemeye başladığı,
Belirtilmiş ve tasarının çerçeve 2 nci maddesi ile düzenlenen ek 20 nci maddesinin birinci fıkrasının ilk cümlesindeki Bursla gidenler de dahil olmak üzere yetiştirilmek üzere... ibaresi alınan redaksiyon yetkisi dahilinde Bursla gidenler de dahil, yetiştirilmek üzere... şeklinde değiştirilerek kabul edilmiştir.
Tasarının yürürlük ve yürütmeye ilişkin 3 ve 4 üncü maddeleri aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
27.07.1967 tarihli ve 926 sayılı Türk Silâhlı Kuvvetleri Personel Kanununun 03.07.1975 tarihli ve 1923 sayılı Kanun ile değişik 199 uncu maddesinin başlığı aşağıdaki şekilde değiştirilmiş olup, maddeye birinci fıkra olarak aşağıdaki fıkra eklenmiş ve sonraki fıkralar teselsül ettirilmiştir.
V - Madalya ve nişanların geri alınması ve mirasçılara intikali:
Devlet aleyhine işlenen suçlar ile yüz kızartıcı suçlar nedeniyle mahkûm olup, bu cezaları kesinleşen kişilerin madalya ve nişanları geri alınır.
Madde 0002:
926 sayılı Kanunun 29.07.1998 tarihli ve 4376 sayılı Kanun ile değişik ek 20 nci maddesinin birinci fıkrası aşağıdaki şekilde değiştirilmiştir.
Bursla gidenler de dahil, yetiştirilmek üzere veya sürekli görevle yurt dışına gönderilen personel kanunlarına tâbi kamu personelinin; Türk Silâhlı Kuvvetlerinde subay, astsubay veya Devlet memuru olarak görevli eşlerine, hizmet safahatları süresince her defasında bir yıldan az olmamak üzere en çok dört yıla kadar aylıksız izin verilebilir.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
