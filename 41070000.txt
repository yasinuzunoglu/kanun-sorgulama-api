4107 sayılı Telgraf ve Telefon Kanununa Bazı Ek Maddeler Eklenmesine, Bazı Kanun ve Kanun Hükmünde Kararnamelerde Değişiklik Yapılmasına Dair Kanun
Yayımlandığı Resmî Gazete Tarihi: 06.05.1995
Yayımlandığı Resmî Gazete Sayısı: 22279
Kabul Tarihi	03.05.1995
Madde 0001:
04.02.1924 tarihli ve 406 sayılı Telgraf ve Telefon Kanununun Ek 17 nci maddesi aşağıdaki şekilde değiştirilmiştir.
Ek Madde 17.- Türk Telekomünikasyon Anonim Şirketi hisselerinin en çok % 49 u devredilebilir.
Bu hisselerden % 10 u T.C. Posta İşletmesi Genel Müdürlüğüne bedelsiz olarak verilir.
Hisse satışında T.C. Posta İşletmesi Genel Müdürlüğü ile Türk Telekomünikasyon Anonim Şirketi çalışanları ve küçük tasarruf sahiplerine % 5, gerçek ve tüzel kişilere % 34 pay ayrılır.
Özelleştirme Yüksek Kurulu, bu Kanun hükümlerine göre Türk Telekomünikasyon Anonim Şirketi hisselerinin en çok % 49 unun devir ve satış esaslarını, bunlara ilişkin usul ve esasları tespite, nihai devir işlemlerini onaylamaya yetkilidir.
Türk Telekomünikasyon Anonim Şirketinin hisselerinin değerinin tespiti ve satış işlemleri 24.11.1994 tarihli ve 4046 sayılı Kanun hükümleri dahilinde, Özelleştirme İdaresi Başkanlığınca yürütülür ve sonuçlandırılır.
Madde 0002:
406 sayılı Kanunun Ek 18 inci maddesine aşağıdaki fıkralar eklenmiştir.
Sadece işletme lisans ve ruhsatına ilişkin hizmet vermek üzere kurulmuş sermaye şirketlerine hizmetin tanımı ve yeri belirlenmek suretiyle tesis ve işletme izni verilir. Süresi en çok 49 yıl olarak düzenlenir. Verilmiş izinler, süre sonunda uzatılması talep edilmediği takdirde sürenin bitimi ile kendiliğinden sona erer.
Sermaye şirketleri haberleşmenin gizliliğine, milli güvenlik ve kamu düzenine aykırı davranışta bulunamazlar. Ulaştırma Bakanlığı sermaye şirketlerinin görev alanlarıyla ilgili faaliyetlerini bütün aşamalarda denetler veya denetletebilir.
İşletme lisans ve ruhsatına ilişkin değer tespit ve ihale işlemleri 24.11.1994 tarihli ve 4046 sayılı Kanun hükümleri dahilinde Özelleştirme İdaresi Başkanlığınca yürütülür ve sonuçlandırılır.
Lisans hizmetlerine ilişkin uygulama usul ve esasları Ulaştırma Bakanlığınca yürürlüğe konulacak yönetmelikle tespit edilir.
Lisans ve ruhsat alan sermaye şirketlerinin yapacağı telekomünikasyon tesislerinin onaylanmış tatbikat projelerine göre, kamulaştırma ihtiyacı ortaya çıktığında, kamulaştırma bedeli sermaye şirketi tarafından ödenmek kaydı ile genel hükümlere göre kamulaştırma yapılır.
Madde 0003:
406 sayılı Kanuna aşağıdaki ek maddeler eklenmiştir.
EK MADDE 19.- Türk Telekomünikasyon Anonim Şirketi hisselerinin satışından elde edilen gelirlerin % 20 kadarı posta hizmetleri, % 20 kadarı telekomünikasyon hizmetleri, lisans ücretlerinin % 20 kadarı telekomünikasyon hizmetlerinin geliştirilmesinde kullanılır. Bu miktarlar ve kullanım alanları Ulaştırma Bakanlığının önerisi ve Bakanlar Kurulu kararıyla belirlenir. Kalan kısım öncelikle borç ödemelerinde kullanılmak üzere Hazineye devredilir.
EK MADDE 20.- Bu Kanun gereğince yapılacak her türlü işlemler (sözleşmeler dahil) katma değer vergisi hariç, her türlü vergi, resim ve harçtan muaftır.
Madde 0004:
406 sayılı Kanuna aşağıdaki geçici madde eklenmiştir.
GEÇİCİ MADDE 5.- Geçiş döneminde hizmet aksamasına yol açmamak üzere T.C. Posta İşletmesi Genel Müdürlüğü ve Türk Telekomünikasyon Anonim Şirketi, aralarında yapacakları protokollerle, personeli birbirlerinin hizmetlerinde çalıştırabilirler.
Madde 0005:
09.04.1987 tarihli ve 3348 sayılı Ulaştırma Bakanlığının Teşkilat ve Görevleri Hakkında Kanunun 8 inci maddesinin (e) bendindeki, 13 üncü maddesinin başlığı ile birinci fıkrasındaki ve aynı Kanuna ekli (1) sayılı cetvelin Ana Hizmet Birimleri bölümünün 5 inci sırasındaki Haberleşme Dairesi Başkanlığı ibareleri Haberleşme Genel Müdürlüğü şeklinde, 13 üncü maddesinin (g) bendi (h) bendi olarak değiştirilmiş ve maddeye aşağıdaki (g) bendi eklenmiştir.
g) Telekomünikasyon İşletmeciliği yapacak sermaye şirketlerinin yeterlik şartlarını düzenlemek, lisans belgesi vermek, denetlemek ve denetletmek, telekomünikasyon terminal cihazlarına tip ve uygunluk onayı vermek ya da verdirmek,
Madde 0006:
Türk Telekomünikasyon Anonim Şirketi Genel Kurulu ile yönetim ve denetim kurulunun görev yetkileri, yönetim ve denetim kurulu üyelerinin sayısı ve seçimi, genel müdür ve yardımcılarının atanması usulü ve nitelikleri şirket ana sözleşmesinde gösterilir. Şirketin 399 sayılı Kanun Hükmünde Kararnamenin 3 üncü maddesinin (c) bendi kapsamına giren personelin ücretleri, unvanı, iş gerekleri, iş yeri ve çalışma şartları dikkate alınmak suretiyle şirket yönetim kurulunca belirlenir.
Ekli (II) sayılı listede yer alan kadrolar iptal edilerek 190 sayılı Kanun Hükmünde Kararnamenin eki cetvellerin Ulaştırma Bakanlığı bölümünden çıkarılmış ve Ekli (I) sayılı listede yer alan kadrolar ihdas edilerek 190 sayılı Kanun Hükmünde Kararnamenin eki cetvellerin Ulaştırma Bakanlığı bölümüne eklenmiştir.
(I) SAYILI LİSTE
KURUMU: ULAŞTIRMA BAKANLIĞI
TEŞKİLATI: MERKEZ
İHDAS EDİLMESİ UYGUN GÖRÜLEN KADROLAR
Sınıfı	Unvanı	Derecesi	Serbest
Kadro
Adedi	Toplam
GİH	Genel Müdür	1	1	1
Genel Müdür Yard.	1	2	2
Daire Başkanı	1	4	4
Şube Müdürü	1	4	4
2	4	4
Şef	3	4	4
4	4	4
Bilgisayar İşletmeni	8	3	3
5	2	2
Memur	6	4	4
5	4	4
THS	Mühendis	1	3	3
2	3	3
3	3	3
4	3	3
48
(II) SAYILI LİSTE
KURUMU: ULAŞTIRMA BAKANLIĞI
TEŞKİLATI: MERKEZ
İPTAL EDİLEN KADROLARIN
Sınıfı	Unvanı	Derecesi	Serbest
Kadro
Adedi	Toplam
GİH	Haberleşme Dai. Bşk.	1	1	1
Madde 0007:
Bu Kanun yayımı tarihinde yürürlüğe girer.
Madde 0008:
Bu Kanun hükümlerini Bakanlar Kurulu yürütür.
Yükleyen: yasinuzunoglu
