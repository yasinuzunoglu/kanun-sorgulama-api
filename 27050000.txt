2705 sayılı 1312 Sayılı Türkiye Elektrik Kurumu Kanununun Bazı Maddelerinin Değiştirilmesi, İki Maddesinin Yürürlükten Kaldırılması, Bazı Madde, Bent ve Fıkra Eklenmesi Hakkında Kanun
Yayımlandığı Resmî Gazete Tarihi: 11.09.1982
Yayımlandığı Resmî Gazete Sayısı: 17809
Kabul Tarihi	09.09.1982
Madde 0001:
1312 sayılı Türkiye Elektrik Kurumu Kanununun 3 üncü maddesinin 2 nci fıkrası ve (e) bendi aşağıdaki şekilde değiştirilmiş ve maddeye aşağıdaki (i) bendi eklenmiştir.
Bu Kanunda yazılı istisnalar dışında, yurdun ihtiyacı bulunan elektriğin üretim, iletim, dağıtım ve ticaretini yapmak. Bu amaçla;
e) Köy elektriklendirme fonunu yönetmek.
i) 16.06.1939 tarih ve 3645 sayılı Kanunla kurulan İstanbul Elektrik, Tramvay ve Tünel İşletmeleri Umum Müdürlüğünün, 16.12.1942 tarih ve 4325 sayılı Kanunla kurulan Ankara Elektrik ve Havagazı İşletme Müessesesinin ve aynı Kanunla kurulan Adana Elektrik İşletme Müessesesinin, 19.07.1943 tarih ve 4483 sayılı Kanunla kurulan müessesenin, belediye ve köylerle bunların birliklerinin ve elektrik hizmeti için kurulmuş diğer birliklerin elektrik hizmetlerine ilişkin tesis ve işletmelerini devralmak ve işletmek,
Madde 0002:
1312 sayılı Türkiye Elektrik Kurumu Kanununun 26 ncı maddesine aşağıdaki (d) bendi eklenmiştir.
d) Tüzelkişiliği haiz Kamu İktisadi Teşebbüsleri ile ticari şirketlere müstakil olarak veya Türkiye Elektrik Kurumunun iştiraki ile elektrik üretimi yapma müsaadesi, Devlet Planlama Teşkilatının olumlu görüşü alınarak Enerji ve Tabii Kaynaklar Bakanlığınca verilebilir.
Bu maksatla hazırlanacak etüt ve önprojeler ile üretim tesislerine ait uygulama, projelerinin, uygulanmasından önce Enerji ve Tabii Kaynaklar Bakanlığınca tasdiki şarttır. 6200 sayılı Devlet Su İşleri Umum Müdürlüğü Teşkilat ve Vazifeleri Hakkındaki Kanunun 2 nci maddesinin (i) bendi hükmü saklıdır.
Madde 0003:
1312 sayılı Türkiye Elektrik Kurumu Kanununun 29 uncu maddesi madde başlığı ile birlikte aşağıdaki şekilde değiştirilmiştir.
Türkiye Elektrik Kurumunca, düzenlenen faturaların resmi belge sayılacağı
Madde 29.- Türkiye Elektrik Kurumunca düzenlenen ve alıcısının tükettiği enerji miktarlarını ve bedellerini gösteren faturalar, İcra ve İflas Kanununun 68 inci maddesinde yazılı belgelerden sayılır.
Bu hüküm, mesken aboneleri için ikinci bildirimden sonra uygulanır.
Madde 0004:
1312 sayılı Türkiye Elektrik Kurumu Kanununun 33 üncü maddesi madde başlığı ile birlikte aşağıdaki şekilde değiştirilmiştir.
Cadde, sokak, yol, park, meydan gibi umumi yerlerin aydınlatılması
Madde 33.- Elektrik İşletmeleri Türkiye Elektrik Kurumu tarafından yürütülen şehir, kasaba ve köylerde cadde, sokak, yol, park, meydan gibi umumi yerlerin aydınlatılması, aydınlatma ile ilgili tesislerin kurulması ve işletilmesi Türkiye Elektrik Kurumu tarafından mahalli idareler ile koordine edilerek yapılır. Mahalli idarelerin özel istekleri, ancak anlaşmaya bağlı olarak tesis, işletme ve elektrik enerjisi tüketim giderleri, mahalli idarelerden alınmak suretiyle yerine getirilir.
Özel günlere ait aydınlatma istekleri, Enerji ve Tabii Kaynaklar Bakanlığı ile İçişleri Bakanlığınca 31 Aralık 1982 tarihine kadar müştereken hazırlanıp yürürlüğe konulacak bir yönetmeliğe göre yapılır.
Madde 0005:
1312 sayılı Türkiye Elektrik Kurumu Kanununun 37 nci maddesinin (a) fıkrasına aşağıdaki 4 üncü bent eklenmiş ve (b) fıkrasının 4 üncü bendi aşağıdaki şekilde değiştirilmiştir.
a) 4. 2032 sayılı Kanunun 4 üncü maddesi.
b) 4. 1580 sayılı Kanunun 15 inci maddesinin 31 inci, 39 uncu ve 47 nci bentleri, 19 uncu maddesinin 4/A bendi ile aynı maddenin 5 inci fıkrası ve 70 inci maddenin 9 uncu bendi,
Madde 0006:
1312 sayılı Türkiye Elektrik Kurumu Kanununa aşağıdaki ek maddeler eklenmiştir.
İrtifak ve intifa hakkı
EK MADDE 1.- Türkiye Elektrik Kurumu, geçişe ve yararlanmaya mani olmamak şartıyla cadde, sokak, yol, park ve meydan gibi kamuya tahsis edilmiş yerler ile, genel ve katma bütçeli kurumlar, il özel idareleri, belediyeler, köyler ve kamu iktisadi teşebbüslerine ait arazi üzerinde, ilgili kuruluşların görüşlerini alarak elektriklendirme hizmetine ait üretim, iletim ve dağıtım tesisleri kurma hakkına sahiptir. Bu yerler üzerinde irtifak ve intifa hakkı bedelsiz olarak Türkiye Elektrik Kurumu adına tesis edilir.
İmtiyazın genişletilmesi veya uzatılması
EK MADDE 2.- 1 Ağustos 1982 tarihinde mevcut elektrik üretim, iletim, dağıtım ve ticareti imtiyazına sahip şirketlerin imtiyaz sözleşmesi kapsamı içinde kurmuş oldukları ve halen işletmekte bulundukları üretim ve iletim tesisleri için mevcut imtiyaz sözleşmesi kapsamının genişletilmesine ve sözleşmenin uzatılmasına, Enerji ve Tabii Kaynaklar Bakanlığının teklifi üzerine karar vermeye Bakanlar Kurulu yetkilidir. Bu şirketlerin imtiyaz sözleşmesi kapsamı dışında kurmuş oldukları ve halen işletmekte bulundukları üretim, iletim ve dağıtım tesisleri aynı usulle iki yıl içinde imtiyaz kapsamına alınır.
Geçici Hükümler
Geçici Madde 0001:
Bu Kanunla 1312 sayılı Türkiye Elektrik Kurumu Kanununun 3 üncü maddesine eklenen (i) bendinde belirtilen kurum ve kuruluşlardan, il merkezlerinde bulunanların mal varlıklarından elektrik hizmetleri ile ilgili bölümleri, bu kurum ve kuruluşların elektrik hizmetlerine ilişkin hak ve borçları ile sadece bu hizmetlerde çalışan memur, sözleşmeli personel, geçici personel ve işçileri, yeni bir atamaya lüzum kalmaksızın kadroları, hizmet akitleri, toplu iş sözleşmeleri, sorumlulukları ve özlük haklarıyla 1 Kasım 1982 tarihinde Türkiye Elektrik Kurumuna bağlanır ve devredilir.
Bu kurum ve kuruluşlarda elektrik hizmetlerini destekleyici birimlerde çalışanlardan Türkiye Elektrik Kurumuna devrolunacaklar, taraflar arasında müştereken tespit edilerek yukarıdaki esaslara göre devredilir.
Bu tarihe kadar ilgili kuruluşlarca, bağlanmaya ilişkin her türlü hazırlıklar tamamlanır.
Elektrik hizmetlerinden sorumlu kurum ve kuruluşların bu hizmetlere ilişkin tesis ve işletme faaliyetleri 1 Kasım 1982 tarihine kadar devam eder.
İl merkezleri dışındaki enterkonnekte sisteme bağlı olan belediye ve köylerle bunların birliklerinin ve elektrik hizmeti için kurulmuş diğer birliklerin mal varlıklarından elektrik hizmetleri ile ilgili bölümleri, bu hizmetlere ilişkin hak ve borçları ve bu hizmetlerde çalışan personel (a) bendindeki esaslara göre Enerji ve Tabii Kaynaklar Bakanlığının belirleyeceği tarihlerde ve en geç iki yıl içerisinde Türkiye Elektrik Kurumuna devredilir. Devredecek kuruluşlar tesis ve işletme faaliyetlerine devir tarihine kadar devam eder.
Geçici Hükümler
Geçici Madde 0002:
Türkiye Elektrik Kurumuna devredilen mal varlıklarının devir bedelleri Enerji ve Tabii Kaynaklar Bakanlığı, Maliye Bakanlığı ve ilgili belediye veya kuruluş ile Türkiye Elektrik Kurumundan seçilecek birer üyeden teşekkül eden kurullar tarafından tespit edilir.
Devir kurulları, devredilen mal varlıklarının bedellerini tespit ederken defter kıymetlerinden ayrılması gereken amortismanları düşer. Amortisman süresi dolan veya defter kaydı bulunmayan mal varlıkları için, devreden taraf herhangi bir bedel ve hak talep edemez.
Devir kurullarının teşkiline, çalışma usullerine, devredilecek malların bedel tespitinin ayrıntılarına ait esaslar ile devredilen malların envanterlerine ve devir işlemlerine ilişkin diğer hususlar Enerji ve Tabii Kaynaklar ve Maliye bakanlıklarının bu Kanunun yayımı tarihinden itibaren en geç üç ay içerisinde müştereken hazırlayacakları yönetmelikle düzenlenir.
Devir kurullarının çalışmaları yönetmeliğin yayım tarihinden itibaren en geç üç yıl içerisinde sonuçlandırılır.
Geçici Hükümler
Geçici Madde 0003:
Devir ve bağlanma tarihine kadar; Türkiye Elektrik Kurumunun geçici madde 1 de sayılan kuruluşlara yaptığı elektrik enerjisi satışından doğan alacakları ile bu kuruluşlar tarafından devir bilanço değerleri üzerinden Türkiye Elektrik Kurumuna devrolunan mal varlıklarının karşılaştırılmasında meydana gelecek leh ve aleyhteki miktarları mahsup ve tasfiye etmeye Maliye Bakanı yetkilidir.
Geçici Hükümler
Geçici Madde 0004:
Geçici madde 1 ile Türkiye Elektrik Kurumuna devredilen varlıkların tespit edilen değeri bu kurumun sermayesine eklenir.
Madde 0007: Yürürlükten kaldırılan hükümler
1312 sayılı Türkiye Elektrik Kurumu Kanununun 27 ve 28 inci maddeleri yürürlükten kaldırılmıştır.
Madde 0008: Yürürlük
Bu Kanun yayımı tarihinde yürürlüğe girer.
Madde 0009: Yürütme
Bu Kanunu Bakanlar Kurulu yürütür.
Yükleyen: yasinuzunoglu
