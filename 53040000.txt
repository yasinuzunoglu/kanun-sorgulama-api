5304 sayılı Kadastro Kanununda Değişiklik Yapılması Hakkında Kanun
Yayımlandığı Resmî Gazete Tarihi: 03.03.2005
Yayımlandığı Resmî Gazete Sayısı: 25744
Kabul Tarihi	22.02.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-824/3280
08.07.2004
TÜRKİYE BÜYÜK MİLLET MECLİSİ BAŞKANLIĞINA
Bayındırlık ve İskan Bakanlığınca hazırlanan ve Başkanlığınıza arzı Bakanlar Kurulunca 5.7.2004 tarihinde kararlaştırılan Kadastro Kanununda Değişiklik Yapılması Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Kadastro; taşınmaz malların arz üzerinde sınırlandırılması, sınır köşe noktalarının harita yapım tekniklerine uygun olarak ölçülüp belli ölçeklerde çizgisel biçimlerde gösterilerek plana bağlanması ile üzerindeki mülkiyet ve mülkiyetten gayri ayni hakların tespiti suretiyle Türk Medeni Kanununun öngördüğü modern tapu sicillerinin oluşumunu sağlayan hukuki ve teknik bir işlemdir.
Kadastro çalışmaları 3402 sayılı Kanun hükümlerine göre yürütülmektedir.
Ancak, günümüzdeki gelişmeler sonucu 3402 sayılı Kanun uygulanamaz olmuş ve ihtiyaçları karşılayamaz hale gelmiştir.
Bu nedenle hazırlanan Tasarı ile;
Kadastro çalışmaları sırasında kadastral haritaların yanı sıra gerektiğinde topoğrafik kadastral haritaların çıkarılmasına imkan sağlanması,
Kadastro ekibince yürütülen çalışmaların kadastro müdürü veya görevlendireceği kontrol elemanları tarafından denetlenebilmesi,
İmar planı bulunmayan yerlerde kadastrodan önce hissedarlar veya mirasçılar tarafından ayırma veya birleştirme sureti ile taksim edilmiş ve sınırları belirlenmiş taşınmaz malların fiilen oluşmuş sınırlarına göre tespitin yapılması,
İkinci defa kadastro yapılamaması genel kaide olmakla birlikte tapulama ve kadastro sonucu üretilen haritaların hatalarının giderilmesi amacıyla kadastro yapılabilmesi,
Kadastroları kesinleşmiş taşınmaz mallarda vasıf değişikliği dışında kalan, ölçü, tersimat ve hesaplamalardan doğan hataların yanı sıra mülkiyet değişikliği sonucu ortaya çıkan hataların da kadastro müdürlüklerince düzeltilebilmesi,
Kadastro veya tapulama haritalarının günümüz harita tekniğine uygun hale getirilmesi amacıyla haritalar yapılabilmesi,
amaçlanmaktadır.
HÜKÜMETİN TEKLİF ETTİĞİ METİN
KADASTRO KANUNUNDA DEĞİŞİKLİK YAPILMASI HAKKINDA KANUN TASARISI
Madde - 1.
21.06.1987 tarihli ve 3402 sayılı Kadastro Kanununun 1 inci maddesi aşağıdaki şekilde değiştirilmiştir.
Madde 1.- Bu Kanunun amacı, memleketin kadastral, gerektiğinde topoğrafik kadastral haritasına dayalı olarak taşınmaz malların sınırlarını arazi ve harita üzerinde belirterek hukuki durumlarını tespit etmek suretiyle 4721 sayılı Türk Medeni Kanununun öngördüğü tapu sicilini kurmaktır.
Madde - 2.
3402 sayılı Kanunun 8 inci maddesi aşağıdaki şekilde değiştirilmiştir.
Madde 8.- Kadastro çalışmaları esnasında, kadastro müdürü veya görevlendireceği kontrol elemanları tarafından kadastro tutanağı ve bunları tamamlayan belgeler üzerinde ve gerektiğinde arazide inceleme yapılır. İnceleme sonucu tespit edilecek teknik, idari ve hukuki noksan ve yanlışlıklar, kadastro ekibine tamamlattırılır veya düzelttirilir. Yapılan işlem ilgililerin haklarını etkilemekte veya kontrol elemanları ile kadastro teknisyenleri arasında görüş ayrılığı bulunmakta ise, kadastro tutanağı ekleriyle birlikte kadastro komisyonuna gönderilir.
Kadastro Müdürlüğünce, kadastro ekibinin çalışma alanındaki işinin bittiği tarihe kadar yaptırılacak inceleme ve denetimler sonucunda tespit edilecek noksan ve yanlışlıklar hakkında da birinci fıkraya göre işlem yapılır.
Madde - 3.
3402 sayılı Kanunun 15 inci maddesinin son fıkrası aşağıdaki şekilde değiştirilmiştir.
Kadastrodan önce hissedarlar veya mirasçılar arasında ayırma veya birleştirme suretiyle taksime konu edilmiş ve sınırları doğal veya yapay işaret ya da tesislerle belirlenmiş taşınmaz malların, imar planı bulunmayan yerlerde zeminde fiilen oluşmuş sınırlarına göre tespiti yapılır. İmar planı bulunan yerlerde ise, ayırma tarihindeki imar mevzuatı dikkate alınır.
Madde - 4.
3402 sayılı Kanunun 22 nci maddesi aşağıdaki şekilde değiştirilmiştir.
Madde 22. - Evvelce tespit, tescil veya sınırlandırma suretiyle kadastro veya tapulaması yapılmış olan yerlerin yeniden kadastrosu yapılamaz. Bu gibi yerler ikinci defa kadastroya tabi tutulmuşsa, ikinci kadastro bütün sonuçlarıyla hükümsüz sayılır ve Türk Medeni Kanununun 1026 ncı maddesine göre işlem yapılır. Süresinde dava açılmadığı takdirde, ikinci defa yapılan kadastro, tapu sicil müdürlüğünce re'sen iptal edilir.
Ancak;
Tapulama, kadastro veya değişiklik işlemlerine ilişkin; sınırlandırma, ölçü, çizim ve hesaplamalardan kaynaklanan hataları gidermek üzere, uygulama niteliğini kaybeden, teknik nedenlerle yetersiz kalan, eksikliği görülen veya zemindeki sınırları gerçeğe uygun göstermediği tespit edilen kadastro haritalarının tekrar düzenlenmesi ve tapu sicilinde gerekli düzeltmelerin sağlanması amacıyla tapulama ve kadastro görmüş yerlerde,
Daha önce sadece tapu tahriri yapılan veya 2859 sayılı Tapulama ve Kadastro Paftalarının Yenilenmesi Hakkında Kanuna göre yenileme yapılacak yerler ile 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun Bir Maddesinin Değiştirilmesi Hakkında Kanun hükümlerine tabi yerlerde,
Birinci fıkra hükmü uygulanmaz.
İkinci fıkranın (a) bendinin uygulanacağı alanlar Tapu ve Kadastro Genel Müdürünün onayı ile belirlenir ve çalışmalara başlanmadan en az onbeş gün önce çalışma alanında, bölge merkezinde ve bölgenin bağlı olduğu il merkezinde alışılmış vasıtalarla duyurulur, ayrıca varsa yerel gazete ile ilan edilir. Yapılacak çalışmalarda 2, 4, 14, 17, 19 ve 21 inci maddeler ile 13 üncü maddenin (B) ve 20 nci maddenin (B), (C) ve (D) bentleri hükümleri uygulanmaz.
Tapulama veya kadastro çalışmalarında tespit dışı bırakılan tapuda kayıtlı taşınmaz mallar ile kamu kurum ve kuruluşlarına ait yerlerin bu Kanun hükümleri gereğince kadastrosu yapılır.
Tapuya tescil edilmiş ormanlardan, haritaları teknik mevzuata uygun olanlar aynen, diğerleri ise teknik mevzuata uygun hale getirildikten sonra tapu kütüğüne aktarılır.
Madde - 5.
3402 sayılı Kanunun 26 ncı maddesinin ikinci fıkrası aşağıdaki şekilde değiştirilmiştir.
Kadastro mahkemelerinde görülen davalarda, 3533 sayılı Umumi Mülhak ve Hususi Bütçelerle İdare Edilen Daireler ve Belediyelerle Sermayesinin Tamamı Devlete veya Belediye veya Hususi İdarelere Ait Daire ve Müesseseler Arasındaki İhtilafların Tahkim Yolu ile Halli Hakkında Kanun hükümleri uygulanmaz.
Madde - 6.
3402 sayılı Kanunun 41 inci maddesinin madde başlığı Hataların Düzeltilmesi: olarak ve birinci fıkrası aşağıdaki şekilde değiştirilmiştir.
Kadastroları kesinleşmiş taşınmaz mallarda vasıf değişikliği dışında kalan, ölçü, sınırlandırma, tersimat ve hesaplamalardan doğan hatalar, ilgilinin müracaatı üzerine veya kadastro müdürlüğünce resen düzeltilir. Bu işlem sonucu, hatalı olan pafta düzeltilerek kadastro sırasındaki zemine uygun hale getirilir. Düzeltme, taşınmaz mal malikleri ile diğer hak sahiplerine tebliğ olunur. Tebliğ tarihinden itibaren 30 gün içinde düzeltmenin kaldırılması yolunda sulh mahkemesinde dava açılmadığı takdirde, yapılan düzeltme kesinleşir.
Madde - 7.
3402 sayılı Kanunun 47 nci maddesine aşağıdaki bentler eklenmiştir.
M) 22 nci maddenin ikinci fıkrasının (a) bendinin uygulanmasına ilişkin usul ve esaslar;
N) Sayısallaştırma işlemine ilişkin usul ve esaslar.
Madde - 8.
3402 sayılı Kanuna aşağıdaki madde eklenmiştir.
Sayısallaştırma
EK MADDE 1. - Kadastro veya tapulama haritaları, arazi kontrolü yapılmak suretiyle sayısal hale getirilir. Yapılan çalışmaların sonucu, 11 inci maddeye göre ilan edilir ve ilan süresi içerisinde dava açılmayan taşınmaz malların kayıtlarında gerekli düzeltme yapılır.
Madde - 9.
3402 sayılı Kanunun geçici 5 inci maddesi aşağıdaki şekilde değiştirilmiştir.
Geçici Madde 5. - Bu Kanunun yürürlüğe girmesinden önce 766 ve 2613 sayılı Kanun hükümlerine göre kurulmuş komisyonlara intikal etmiş veya edecek itirazlar, bu komisyonlarda bu Kanun hükümlerine göre incelenip, askı ilanına alınarak sonuçlandırılır.
Madde - 10.
3402 sayılı Kanuna aşağıdaki geçici madde eklenmiştir.
GEÇİCİ MADDE 6. - 22 nci maddenin ikinci fıkrasının (a) bendinin uygulanmasına ilişkin usul ve esasların düzenlendiği yönetmelik ile sayısallaştırma işlemine ilişkin usul ve esasların düzenlendiği yönetmelik, bu Kanunun yürürlüğe girdiği tarihten itibaren 6 ay içerisinde Tapu ve Kadastro Genel Müdürlüğünce hazırlanarak bağlı bulunduğu Bakanın onayı ile yürürlüğe konulur.
Madde - 11.
3402 sayılı Kanunun 45 inci maddesi yürürlükten kaldırılmıştır.
Madde - 12.
Bu Kanun yayımı tarihinde yürürlüğe girer.
Madde - 13.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile; kadastro çalışmaları sırasında ihtiyaca uygun kadastral veya gerektiğinde topoğrafik kadastral harita düzenlenmesine olanak sağlanmaktadır.
Madde - 2.
Madde ile; kadastro ekibince yürütülen çalışmaların kimler tarafından denetleneceğine açıklık getirilmesi, denetim hizmetlerine hız kazandırılması amaçlanmakta, ayrıca Kadastro Müdürlüğünce yaptırılacak inceleme ve denetimler sonucu tespit edilecek noksanlık ve yanlışlıkların da, kadastro komisyonuna intikal ettirilerek giderilmesine imkan sağlanmaktadır.
Madde - 3.
Kadastro Kanununun amaçları arasında, kadastrodan önce meydana gelmiş hukuki durumun da yasallaştırması ilkesi yer almasına rağmen, Kanunun 15 inci maddesinin son fıkrasındaki, Ayırmayı gerektiren taksimlerde ayırma tarihindeki imar mevzuatı dikkate alınır. hükmü uyarınca, kadastrodan yıllar önce hissedarları veya mirasçıları arasında ifrazen taksime konu edilmiş taşınmaz malların, taksim sırasında zeminde hudutları kalıcı işaretlerle belirlenmiş ve günümüze kadar da müstakil olarak kullanılmış olmasına rağmen, belediye encümeninden veya idare kurullarından ifraz işleminin imar mevzuatına uygunluğu hususunda alınmış bir kararın ibraz edilememesi nedeniyle, taşınmaz malların ifrazen taksim işleminden önceki sınırları ve mülkiyet durumuna göre tespitleri yapılmaktadır.
Ülkemiz gerçekleri gözönünde bulundurularak, imar planı bulunmayan yerlerde kadastrodan önce meydana getirilen bu hukuki durumun yasallaştırılabilmesi için belediye encümeni veya idare kurulu kararı aranmadan tespit yapılmasına imkan sağlanması için, Kanunun 15 inci maddesinin son fıkrasında yeniden düzenleme yapılması amaçlanmaktadır.
Madde - 4.
Madde ile; 3402 sayılı Kadastro Kanununun 22 nci maddesi günün ihtiyaçlarına göre yeniden düzenlenmiş olup, tapulama veya kadastro sonucu üretilen haritaların (plan) hatalarının, eksikliklerinin giderilmesi amaçlanmıştır.
Madde - 5.
Madde ile, Kanunun 26 ncı maddesinin ikinci fıkrasında yapılan atıf düzeltilmektedir.
Madde - 6.
Madde ile sınırlandırma hatalarının da kadastro müdürlüklerince düzeltilebilmesi amaçlanmıştır.
Madde - 7.
Madde ile, bu Kanunla yeniden düzenlenen 3402 sayılı Kadastro Kanununun 22 nci maddesinin (a) bendinin uygulanması ile sayısallaştırma işlemlerine ilişkin usul ve esasların belirlenmesi amacıyla yönetmelik çıkarılması hususu belirtilmektedir.
Madde - 8.
Madde ile, kadastro veya tapulama haritalarının günümüz harita tekniğinin zorunlu kıldığı köşe noktalarının koordinatlandırılması suretiyle sayısal hale getirilmesine imkan sağlanmaktadır.
Madde - 9.
Madde ile, 3402 sayılı Kanunun geçici 5 inci maddesinde değişiklik yapılmış olup, yapılan bu değişiklik ile, 3402 sayılı Kanunun 11 inci maddesine göre ilan yapılmak suretiyle giderlerin önlenmesi ve işlemlerin kısa sürede sonuçlandırılması amaçlanmıştır.
Madde - 10.
Madde ile, bu Kanunun 8 inci maddesinde öngörülen yönetmeliklerin çıkarılacağı süre ve çıkarılma yöntemi belirtilmiştir.
Madde - 11.
3402 sayılı Kadastro Kanununun 45 inci maddesiyle, orman sınırı dışına çıkarılmış veya çıkarılacak alanlarda, zilyetlik yoluyla iktisap edilmesine imkan tanınmıştı. Ancak, bu maddenin bir ve ikinci fıkraları tamamen, üçüncü fıkrası ise kısmen olmak üzere, Anayasa Mahkemesinin 1.6.1988 tarihli ve E.1987/31, K.1988/13 sayılı, 14.3.1989 tarihli ve E.1988/35, K.1989/13, 13.6.1989 tarihli ve E. 1989/7, K.1989/25 sayılı kararlarıyla iptal edildiğinden, maddenin uygulama imkanı kalmamıştır. Bu nedenle söz konusu madde yürürlükten kaldırılmaktadır.
Madde - 12.
Yürürlük maddesidir.
Madde - 13.
Yürütme maddesidir.
Bayındırlık, İmar, Ulaştırma ve Turizm Komisyonu Raporu
T.C.
Bayındırlık, İmar, Ulaştırma ve Turizm Komisyonu
Esas No	1/858
Karar No	60
29.12.2004
TÜRKİYE BÜYÜK MİLLET MECLİSİ BAŞKANLIĞINA
Başbakanlıkça 8.7.2004 tarihinde TBMM Başkanlığına sunulan, Başkanlığınızca 15.7.2004 tarihinde Adalet Komisyonuna tali, Komisyonumuza esas olarak havale edilen Kadastro Kanununda Değişiklik Yapılması Hakkında Kanun Tasarısı, Komisyonumuzun 2.12.2004 tarihli 26 ncı ve 23.12.2004 tarihli 27 nci birleşimlerinde Hükümeti temsilen Bayındırlık ve İskan, Maliye, Adalet, Tarım ve Köyişleri, Çevre ve Orman bakanlıkları, Yargıtay Başkanlığı ile Tapu ve Kadastro Genel Müdürlüğü temsilcilerinin katılımları ile incelenip görüşüldü.
Tasarı ve gerekçesi incelendiğinde;
Kadastro çalışmalarının 3402 sayılı Kanun hükümlerine göre yürütüldüğü, ancak, günümüzdeki gelişmeler sonucu 3402 sayılı Kanunun uygulanamaz ve ihtiyaçları karşılayamaz hale geldiği,
Kadastro çalışmaları sırasında kadastral haritaların yanı sıra gerektiğinde topoğrafik kadastral haritaların çıkarılmasına imkan sağlanması,
Kadastro ekibince yürütülen çalışmaların kadastro müdürü veya görevlendireceği kontrol elemanları tarafından denetlenebilmesi,
İmar planı bulunmayan yerlerde kadastrodan önce hissedarlar veya mirasçılar tarafından ayırma veya birleştirme suretiyle taksim edilmiş ve sınırları belirlenmiş taşınmaz malların fiilen oluşmuş sınırlarına göre tespitin yapılması,
İkinci defa kadastro yapılamaması genel kaide olmakla birlikte, tapulama ve kadastro sonucu üretilen haritaların hatalarının giderilmesi amacıyla kadastro yapılabilmesi,
Kadastroları kesinleşmiş taşınmaz mallarda vasıf değişikliği dışında kalan ölçü, tersimat ve hesaplamalardan doğan hataların yanı sıra mülkiyet değişikliği sonucu ortaya çıkan hataların da kadastro müdürlüklerince düzeltilebilmesi,
Kadastro veya tapulama haritalarının günümüz harita tekniğine uygun hale getirilmesi amacıyla haritalar yapılabilmesinin amaçlandığı,
Anlaşılmaktadır.
Tasarının tümü üzerindeki görüşmelerde:
Komisyon üyelerimizce;
Türkiye nin kadastral çalışmalarının tamamlanması için yirmi yılın altında hedeflerin öngörüldüğü, ancak başarılı olunamadığı,
Bilgi sistemi kurulamadığı için birçok kadastro çalışmalarına işlerlik kazandırılamadığı,
Mülkiyet kadastrosu yapılmış olan alanlarda eğer orman kadastrosu yapılmamışsa çeşitli sorunlar yaşanması nedeniyle tek elden kadastro çalışmasının yapılamadığı,
Kentlerimizde, imar planlarından bahsedebilmek için ikinci kadastro çalışmalarının yapılmasının zorunlu olduğu,
Tapulama Bilgi Sistemi Projesinin hayata geçirilmesi gerektiği,
Bazı kadastral hatalardan dolayı birçok çiftçinin, Ağrı da yoğun olarak yaşandığı üzere, araziyi bilfiil kullanmasına rağmen, tarımda gelir desteğinden yoksun kaldığı, bu problemin çözülmesi gerektiği,
Kadastronun her hizmetin başındaki önemli bir anahtar olduğu, kadastro iş ve işlemlerinin özel sektör marifetiyle yapılmasının sağlanmasının ve Devletin denetleyici rolünü üstlenmesinin gerektiği,
Kadastro hizmetleri karşılığında vatandaşlardan tahsil edilen bedellerin yine kadastro faaliyetlerinde kullanılması gerektiği,
Kadastro arşivlerinin çok önemli olduğu, onaltı ülkeye ait kayıtların ülkemiz arşivlerinde olmasının konunun önemini daha da artırdığı, arşivlerin zaman geçmeden değerlendirilmesi ve çeki düzen verilmesi için ne gerekiyorsa yapılması gerektiği,
Şeklinde görüşler dile getirilmiştir.
Bayındırlık ve İskan Bakanı Zeki Ergezen, gerek Tasarı ve gerekçesine, gerekse komisyon üyelerince dile getirilen hususlara karşılık olarak yapmış olduğu açıklamalarda özetle;
Kadastro çalışmaları ile ilgili olarak üç önemli hedeflerinin olduğunu, bunların 2006 yılı sonuna kadar tüm Türkiye nin kadastro çalışmalarını tamamlamak, haritacılık bilgi bankacılığını oluşturmak, otomasyona geçmek şeklinde sayılabileceğini, bu konulardaki çalışmalara bu yıl başlandığını, çalışmalarda bazı sıkıntıların olduğunu, problemleri aşmak ve bu üç önemli hedefi gerçekleştirmek için bu Tasarının hazırlandığını,
Tarımın desteklenmesi için kadastro çalışmalarının tamamlanması ve geçmişten gelen problemlerin çözülmesinin gerektiğini,
Tasarının amaçlarından birinin orman alanından çıkmış, ancak kayıtlarda orman alanı olarak görülen yerlere açıklık getirmek olduğunu,
İl müdürlerinin kadastro sorunlarının çözümü için yeteri kadar yetkili kılınmadığını, bu hususa yönelik düzenlemenin bu Tasarı ile öngörüldüğünü,
Kırsal alanlarda ortalama %90, şehir bazında belediye sınırları dahilinde %98-99 oranında kadastro çalışmalarının tamamlandığını, örneğin kırsalda tamamı tamamlanmış iller varken %40 mertebesinde tamamlanmış illerin de var olduğunu, Rize, Trabzon gibi illerde arazi şartları nedeniyle çalışmaların eksik kaldığı, bunun yanında Ağrı da, Siirt te kadastroya hiç girilmemiş yerlerin olduğunu, Bitlis-Hizan da ve Mut ta terör nedeniyle hiç kadastro çalışmalarının başlatılamadığını,
Bakanlığın 2005 yılı Bütçesinde kadastro çalışmalarına münhasıran % 600 lük bir artışın öngörüldüğünü, bu alana 80 trilyon civarında bir kaynak ayrılmasının önemli bir gelişme olduğunu,
Tapulama Bilgi Sistemi Projesinin hayata geçirilmesi için çalışmaların devam edildiğini, bu proje kapsamında 2005 yılı sonunda il merkezlerinde, 2006 yılı sonunda da tüm Türkiye de otomasyona geçilebileceğini,
Kadastro çalışmalarının tek elden yapılmasının zorunlu olduğunu,
Bu Tasarının amaçlarından birisinin kadastral hataların düzeltilmesi olduğunu,
Haritaların sayısallaştırılması konusuna önem verildiğini, bu kapsamda 2005 için 13.5 trilyon ödenek ayrıldığını, birçoğu geri kalmış illere öncelik tanınmak suretiyle 170 sözleşmeli personelin görevlendirilmesinin öngörülmesinin mevcut imkanlar dahilinde iyi bir gelişme olduğunu,
Isparta ilinde sıkça yaşandığı gibi tarım arazilerinin orman arazisi içinde görülmesi probleminin ise 2B kapsamında bir konu olduğu için düzeltilmesinin kolay olmadığını,
Kadastro çalışmalarına katılan personelin ücretlerinin oldukça düşük olduğunu, ücretler konusunda genel, adaletli bir düzenlemeye gidilinceye kadar durumu iyileştirici bir düzenlemenin komisyonca yapılmasını, bu konunun Plan ve Bütçe Komisyonunun konusu olduğu şeklindeki görüşlerin var olduğunu, ücretler konusunun burada çözümlenmesini arzu ettiklerini, birçok hizmetin yapılmasının önünü açan kadastro çalışmalarına hizmet verenlerin onure edilmesinin gerekli olduğunu,
Orman alanından çıkmış ancak orman görünen yerlere çözüm getirilmesinin Tasarı ile amaçlandığını,
Döner sermayenin tam olarak kadastro çalışmalarında kullanılmasında bürokratik bazı engellerin olduğunu ve bunun önünü açmaya çalıştıklarını, tüm imkansızlıklara rağmen döner sermaye ile önemli işlerin yapıldığını, örneğin 350 köyün kadastro giderinin karşılandığını ve 3000 bilgisayar ile birçok araç ve gerecin alımının bu kaynaktan karşılandığını,
Arşivlere gereken önemin verilerek İstanbul daki 450 yıllık arşivin ayağa kaldırılmasına çalışıldığını, buradaki belgelerin tercüme ettirileceğini,
Sadece kadastro çalışmaları için değil, bakanlık olarak her konuda üniversitelerle işbirliği içinde çalışıldığını,
İfade etmiştir.
Bakanın açıklamalarını müteakiben, herhangi bir hukuki boşluğa ve maddi hataya meydan verilmemesi, Tasarı üzerinde gerekli düzenlemelerin yapılması amacıyla bir alt komisyon kurulmasını öneren görüşler doğrultusunda altı üyeden oluşan bir alt komisyon oluşturulması kararlaştırılmıştır.
Alınan karar doğrultusunda Erzurum Milletvekili Mustafa Ilıcalı Başkanlığında, Ankara Milletvekili Mustafa Tuna, Bursa Milletvekili Kemal Demirel, İzmir Milletvekili Erdal Karademir, Kayseri Milletvekili Niyazi Özcan ve Van Milletvekili Halil Kaya dan oluşan Alt Komisyonca; 7.12.2004 ve 8.12.2004 tarihlerinde Tasarının maddeleri üzerinde ilgili bakanlıklar ve kamu kurum ve kuruluş temsilcileri ile üniversitelerden, sivil toplum kuruluşlarının temsilcilerinden gerekli bilgiler alınmış, görüş ve düşünceler en geniş bir şekilde dile getirilmiş, Komisyon Başkanlığına sunulan önergelerin de dikkate alınması suretiyle düzenlenen metin, Alt Komisyon Raporuyla birlikte Komisyonumuza sunulmuştur.
Alt Komisyon Raporunun Komisyon Başkanlığına sunulduğu tarihten sonraki ilk toplantı olan 23.12.2004 tarihli 27 nci Birleşimde; Alt Komisyon tarafından yapılan çalışmalar hakkında Başkan Erzurum Milletvekili Mustafa Ilıcalı dan bilgi alınarak, söz konusu Alt Komisyonca hazırlanan metin esas alınmak suretiyle Tasarının maddelerinin görüşülmesine geçilmiştir.
Tasarının görüşmelerinin Alt Komisyon Raporu üzerinden yapılması kabul edildiğinden; en azından Alt Komisyonun Tasarı metni üzerinde yaptığı değişiklik ve eklemelerin gerekçelerini burada detaylı olarak ifade edebilmek bakımından, alt komisyon raporunun maddelere ilişkin metnine aşağıda aynen yer verilmiştir.
Buna göre, düzenlenen Alt Komisyon Raporunun ilgili kısmının metni;
Tasarının çerçeve 1 inci maddesi;
Kadastro çalışmaları sırasında, ülke koordinat sistemine göre ihtiyaca uygun harita düzenlenmesine imkan sağlanması ve Tasarıda yapılan değişikliklerin amaç maddesinde yerini bulması amacıyla değiştirilerek,
Kabul edilmiştir.
Müteakiben Tasarıya yeni bir çerçeve 2 nci madde ihdas edilmiştir.
Bu madde ile ülke kadastrosunun bir an önce bitirilmesi hedeflenmekle birlikte, mevcut teknik personel sayısı yeterli olmadığından ve teknik işlerin ihale edilmek suretiyle de yaptırılabileceği göz önüne alındığında, kadastro ekibinde iki kadastro teknisyeni yerine bir kadastro teknisyeni, ekipteki kadastro teknisyeni yerine kontrol memuru görevlendirilmesinin sağlanması amaçlanmıştır.
Tasarıya yeni bir çerçeve 3 üncü madde ihdas edilmiştir.
Yurdumuzda kadastro çalışmaları devam etmekte olan ya da henüz başlanılmayan yerlerin büyük çoğunluğunun ormana mücavir veya ormanla ilgisi olan yerlerden olması, söz konusu yerlerde henüz 6831 sayılı Orman Kanunu uyarınca orman kadastrolarının ve 2/B maddesi uyarınca orman sınırı dışına çıkarma işlemlerinin tamamlanmamış olması nedeniyle, 3402 sayılı Kadastro Kanunu uyarınca yapılmakta olan çalışmalarda kültür arazisi ve orman arazisi arasındaki sınırın belirlenmesi ve buna bağlı olarak da mülkiyet tayini yönünden problemlerle karşılaşılmaktadır.
Karşılaşılan problemler, Devlet ile vatandaş arasında mahkemelere intikal edecek düzeyde anlaşmazlıklara neden olmakta, bu da mülkiyetin kısa sürede belirlenmemesi nedeniyle karışıklıklara yol açmaktadır.
Bu nedenle, kadastro çalışmalarının süratle ve sorunsuz olarak bitirilmesine imkan sağlanması amacıyla bu çerçeve maddenin ihdas edilmesi kabul edilmiştir.
Tasarının çerçeve 2, 3 ve 4 üncü maddeleri sırasıyla çerçeve 4, 5 ve 6 ncı maddeler olarak aynen kabul edilmiştir.
Tasarının çerçeve 5 inci maddesi kanun tekniğine uygunluk sağlamak amacıyla redaksiyonel olarak düzeltilerek, çerçeve 7 nci madde olarak kabul edilmiştir.
Tasarıya yeni bir çerçeve 8 inci madde ihdas edilmiştir.
21.06.1987 tarihli ve 3402 sayılı Kadastro Kanununun 37 nci maddesi hükmü gereğince 20.4.1988 tarihli ve 19791 sayılı Resmi Gazetede yayımlanarak yürürlüğe giren yönetmelik ile Tapu ve Kadastro Genel Müdürlüğü bünyesinde kurulan Döner Sermaye İşletmesi Müdürlüğü, Yönetmeliğin 4 üncü maddesinde belirtilen görevlerini etkin bir şekilde uygulamaya koymuş bulunmakta ve faaliyetlerini bütün tapu sicil ve kadastro müdürlüklerinin faaliyet alanında sürdürmekte olup, Döner Sermaye İşletmesinin faaliyetlerinin gerektirdiği gider ve harcamaların açıklığa kavuşturulması amacıyla bu değişikliğin yapılması zorunluluğu doğmuştur.
Tasarının çerçeve 6 ncı maddesi değiştirilerek çerçeve 9 uncu madde olarak kabul edilmiştir.
Kadastroları kesinleşmiş taşınmaz mallarda vasıf değişikliği dışında kalan, ölçü, sınırlandırma, tersimat ve hesaplamalardan doğan hataların tebliğ edilerek düzeltilmesi ile değişiklik işlemleri sırasında ortaya çıkan yüzölçümü farklılıklarından, kadastronun dayandığı teknik kurallarda belirtilen hata sınırları içinde kalan ve bu nedenle bir mülkiyet değişikliği olarak değerlendirilemeyecek olanların re'sen düzeltilmesinin sağlanması amacıyla bu değişiklik öngörülmüştür.
Tasarının çerçeve 7 nci maddesi değiştirilerek çerçeve 10 uncu madde olarak kabul edilmiştir.
Bu Tasarı ile yeniden düzenlenen 3402 Sayılı Kadastro Kanununun 22 nci maddesinin (a) bendi, 41 inci maddesinin uygulanmasına ilişkin usul ve esasların belirlenmesi ile sayısallaştırma işlemlerine ilişkin usul ve esasların belirlenmesi için yönetmelikler çıkarılması amacıyla bu değişikliğin yapılması zorunluluğu doğmuştur.
Tasarının çerçeve 8 inci maddesi değiştirilerek çerçeve 11 inci madde olarak kabul edilmiştir.
Kadastro veya tapulama haritalarının günümüz harita tekniğinin zorunlu kıldığı köşe noktalarının koordinatlandırılması suretiyle sayısal hale getirilmesi ve kadastro müdürlüklerince 30 gün süre ile ilan edilerek, itirazların olması halinde oluşan hukuki problemin belirtilen mahkemece çözümlenmesine imkan sağlanması ve kadastro sonrasında oluşturulan kadastro verilerinin, mekansal bilgi sistemlerinin gerektirdiği formata dönüştürülmesi ve hangi verilerin hangi koşullarda mekansal bilgi sistemlerine alınacağının esaslarını ortaya koymak amacıyla bu değişiklik yapılmıştır.
Tasarının çerçeve 9 uncu maddesi çerçeve 12 nci madde olarak aynen kabul edilmiştir.
Tasarının çerçeve 10 uncu maddesi çerçeve 13 üncü madde olarak değiştirilerek kabul edilmiştir.
Bu Tasarı ile öngörülen değişiklikler nedeniyle yapılması gereken yönetmelik değişiklikleri ve düzenlemelerin çıkarılacağı sürenin belirlenmesi amacıyla bu değişiklik yapılmış, Tasarıya eklenen çerçeve 3 ncü maddede oluşan yeni bir durum nedeniyle, daha önce başlanılmış olan orman kadastrosu işlemlerinin hangi merci tarafından tamamlanacağının açıklığa kavuşturulması amacıyla yeni bir geçici madde, bu çerçeve maddeye eklenmiştir.
Tasarının 11, 12 ve 13 üncü maddeleri 14, 15 ve 16 ncı maddeler olarak aynen kabul edilmiştir.
Şeklindedir.
Alt Komisyonca kabul edilen Tasarı metninin maddelerinin Komisyonumuzdaki müzakeresi sonucunda;
2 ve 11 inci maddeler dışındakiler aynen,
2 nci maddesi daha anlaşılabilir olması için redaksiyonla düzenlenerek,
11 inci maddesi, Hükümetin teklif ettiği metnin 8 inci maddesinde kanun tekniğine uygunluğun sağlanmasına yönelik redaksiyonel bir değişiklik yapılmak suretiyle değiştirilerek,
Kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
MUHALEFET ŞERHİ
Kadastro Kanununda Değişiklik Yapılması Hakkında Kanun Tasarısının (1/858) Sayısallaştırma başlığı altındaki, Ek Madde 1'e ilişkin Şerhimizdir.
Çağdaş çok amaçlı kadastro; yalnızca kişilerin değil kamunun taşınmazlarını da güvence ve denetim altına alan, kamu ve toplum yararına bir mülkiyet anlayışından kaynaklanan, ülkenin doğal kaynaklarının korunmasını ve uygun kullanımını amaçlayan, ülke-bölge ve kent ölçeğinde planlı kalkınmaya gerekli verileri kullanıma ve işlemeye hazır bulunduran, merkezi yönetimin ve yerel yönetimlerin gereksindikleri bilgileri kapsayan, teknolojik gelişmeleri jeodezi uygulamalarına uyarlayan, mekansal bilgi sistemlerinin kurulmasına temel olan, verilerin güncel tutulmasını ve sürekli akımını sağlayan, devinden (dinamik) ve sistemli bir süreç olarak algılanmalıdır.
Kadastro bilgilerinin güvenilir olması ve güncel tutulması, taşınmaz mülkiyetine sağlıklı devlet güvencesi vermekle eşdeğerdir. Bu özellikleri korunamayan taşınmaz bilgilerine kadastro demek doğru değildir. Kadastro tanımının özüne aykırıdır. Çünkü kadastro bilgilerinin güvenirliği sağlanamamış ya da zaman içinde kaybolmuşsa, taşınmaz mülkiyetinde devlet güvencesi teknik yönden zaafa düşmüş demektir. Bu nedenle kadastroda temel ilke, bilgilerin sağlıklı üretilmeleri ve yaşatılmaları, diğer bir deyişle kadastro planlarının ilk alımlarındaki durumları ile tekrar araziye uygulanma kabiliyetlerinin korunmasıdır.
Ancak, Türkiye Kadastrosu, bugünkü kapsamıyla ve ürettiği verilerin durumu, özellikleri ve standartları ile, mekana yönelik, yukarda sayılan çok yönlü gereksinmeleri karşılayabilmekten çok uzaktır.
Çünkü;
Kadastro planları ve verileri güncel durumda değildir!
Kadastro bilgileri farklı standartlardadır!
Kadastro ölçülerinin çok büyük bölümü ülke nirengi ağına bağlı değildir.
Kadastro planları büyük oranda teknik yönden beklentileri karşılayacak özellikte değildir.
Tesis kadastrosu sonrası değişiklikler sağlıklı biçimde izlenemediğinden, veriler güncel tutulamadığından, zemin-kadastro planı ilişkisi bozulmuştur. Türkiye kadastrosunun altlıklarının % 60 oranında yenilenmesi gerekmektedir.
Özellikle büyük kentlerde bu konu ivedidir.
Kuruluş Kadastrosunun
Başladığı İl/Yıl	Bittiği Yıl	Tamamlanma Süresi (Yıl)
İstanbul	1925	1967	42
Ankara	1925	1962	37
İzmir	1929	1952	23
Adana	1935	1955	20
Konya	1926	1936	10
Türkiye Kadastrosu dar kapsamından kurtarılmak ve hatalarından, yetersizliklerinden arındırılmak zorundadır.
Türkiye kadastrosu, 80 yılda ürettiği verilerinin yaklaşık % 60 kadar bir büyük bölümünü yenilemek ve verilerini, mekansal bilgi sisteminin gerektirdiği, Türkiye yatay kontrol (nirengi) ağı ile Türkiye ulusal düşey kontrol (nivelman) ağı sisteminde sayısal tanımlanmış, hukuken geçerli biçime kavuşturmak zorundadır.
Bu amaçla 3402 sayılı Kanunda Değişiklik Yapılması Hakkında Kanun Tasarısının gündeme gelmiş olmasını fırsat bilerek, gereken adımların atılması şansı doğmuş ama bu şans yitirilmiştir.
Sadece, Ek Madde 1 ile yapılan önerimiz, alt komisyonda 5 saate yakın yapılan tartışmalar sonucu kabul edilmiş ve komisyona önerilmiştir. Ancak, Tapu ve Kadastro Genel Müdürlüğü bürokratlarının yoğun çabaları sonucu komisyona önerilen bu değişiklikten geri dönülmüştür.
Kamu gücünün desteğine dayanan bir buyruğun ya da bir yasağın hukuk kuralı niteliğini alabilmesi için, genel, kişilik-dışı, soyut ve sürekli olması gerekir. Oysa Sayısallaştırma başlığı eklenmeye çalışılan maddedeki hükmün, soyut ve genel özellikleri taşımadığı, yapılmak istenen bir işe altlık oluşturmaya çalışan özel bir nitelik taşıdığı görülmektedir.
Yapılan önerinin içeriği, kadastro ve tapulama haritalarının bilgi sistemlerinin öngördüğü standartları sağlanamadan sayısallaştırılmalarına neden olacaktır. Bu içeriğin kabul edilmesi ve buna dayalı uygulamaların yapılması, günün gereklerinden ve beklentilerinden uzak, sağlanacak fayda ile harcanan emek ve paranın karşılığının alınamayacağı bir hizmetin üretilmesi sonucunu doğuracaktır. Bu içerik kentsel ve kırsal alanlardaki beklentileri karşılamaktan uzaktır. Komisyon üyelerine, 15 gün önce İstanbul'da gerçekleşen e-Belediyecilik Sempozyumunda bazı belediye başkanlarının konuşmalarını incelemelerini öneririz. Sağlıklı ve sayısal kadastro verileri olmadan kent bilgi sistemlerinin kurulamayacağını söyleyen belediye başkanlarının konuşmaları önemlidir. Ülke kaynaklarının sağlıklı biçimde bilgi sistemlerine yöneltilmesi için yapılacak sayısallaştırmaların, çok daha iyi formüle edilmesi gerekmektedir.
Tapu ve Kadastro Genel Müdürlüğü yetkilileri, 80.000 adet fotogrametrik yöntemle üretilmiş kadastro paftasının sayısallaştırılarak bilgi sistemi kurmak istediklerini Alt Komisyon çalışmaları sırasında ifade etmişlerdir. Bu paftaların ölçeği 1/5.000'dir. Çizgisel özellikli paftalardır. Bu paftalarda parsel sınırlı sürekli bir çizgiyle çizilmiştir. Keskin (çok belirgin) olan noktalarda konum duyarlılığı + 1 metredir. Bu duyarlılık belirsiz (keskin olmayan) sınırlarda + 3-4 metreye kadar düşebilecektir. Bürokratların ilk planda anlamlı gibi görünen önermelerinin anlamlı olmadığı, uzman görüşlerine başvurulursa daha iyi görülebilecektir. Türkiye kadastrosunun bugünkü sorunu 80.000 fotogrametrik paftanın sayısallaştırılması, yasada da bu amaca göre değişiklik yapılması sorunu değildir.
Bu nedenle yalnızca önerilen Ek maddenin bile alt komisyondan gelen biçimiyle kabul edilmesinde ısrar etmekteyiz. Ancak Türkiye Kadastrosunun geleceği açısından baktığımızda, bunun kabul edilmesi bile bizleri tatmin etmekten uzaktır.
Türkiye Kadastrosu, bürokratların ileri sürdükleri gibi yönetmeliklerle ve yönergelerle çağdaş duruma getirilemez. Ya da teşkilat yasasında yapılacak değişikliklerle de bu sağlanamaz. Çünkü teşkilat yasaları görevleri tanımlar. Oysa faaliyetlerin ayrıca tanımlanması ve formüle edilmesi gerekir.
Madde 0001:
21.06.1987 tarihli ve 3402 sayılı Kadastro Kanununun 1 inci maddesi aşağıdaki şekilde değiştirilmiştir.
Madde 1.- Bu Kanunun amacı, ülke koordinat sistemine göre memleketin kadastral veya topoğrafik kadastral haritasına dayalı olarak taşınmaz malların sınırlarını arazi ve harita üzerinde belirterek hukuki durumlarını tespit etmek suretiyle 4721 sayılı Türk Medeni Kanununun öngördüğü tapu sicilini kurmak, mekansal bilgi sisteminin alt yapısını oluşturmaktır.
Madde 0002:
3402 sayılı Kanunun 3 üncü maddesinin birinci fıkrasından sonra gelmek üzere aşağıdaki fıkra eklenmiş ve maddenin son fıkrası aşağıdaki şekilde değiştirilmiştir.
Kadastronun fenni işlerinin ihale yoluyla yaptırılması halinde, kadastro ekibinde iki kadastro teknisyeni, iki teknisyenin temin edilememesi durumunda yerine bir kadastro teknisyeni görevlendirilebilir. Ekipteki kadastro teknisyeni yerine kontrol memuru da görevlendirilebilir.
Kadastro komisyonlarında veya kadastro hizmetlerinde görevli personele, arazide fiilen çalıştıkları sürelere münhasır olmak üzere, 657 sayılı Devlet Memurları Kanununda yer alan en yüksek devlet memurunun gösterge rakamının (Ek gösterge dahil), bütçe kanunlarında Devlet memurları maaşı için belirlenen katsayı ile çarpımı sonucu bulunacak miktarın yarısını aşmamak üzere, her yıl Tapu ve Kadastro Genel Müdürlüğünün teklifi ve bağlı olduğu bakanlığın onayı ile hizmetin ağırlığı ve sorumluluğuna göre tespit edilecek miktarda aylık ödenek ayrıca ödenir.
Madde 0003:
3402 sayılı Kanunun 4 üncü maddesinin üçüncü fıkrası aşağıdaki şekilde değiştirilmiştir.
Çalışma alanında orman bulunması ve 6831 sayılı Orman Kanununa göre orman kadastrosuna başlanılmamış olması halinde, orman kadastrosu ve bu ormanların içinde ve bitişiğinde her çeşit taşınmaz malların ormanlarla müşterek sınırlarının tayini ve tespiti kadastro ekibi tarafından yapılır. Ancak, bu çalışmalarda kadastro ekibine, Orman Genel Müdürlüğü taşra teşkilatınca görevlendirilecek en az bir orman yüksek mühendisi veya orman mühendisi ile tarım müdürlüklerince görevlendirilecek bir ziraat yüksek mühendisi veya ziraat mühendisinin bildirimden itibaren yedi gün içerisinde iştirak ettirilmesi zorunludur. Bu çalışmalara muhtar ve bilirkişilerin katılmaması halinde çalışmalar re'sen devam ettirilir.
Ormanla ilgili yapılan itirazların incelenmesinde kadastro komisyonuna da itiraza konu tespitlerde görev almayan Orman Genel Müdürlüğü taşra teşkilatınca görevlendirilecek bir orman yüksek mühendisi veya orman mühendisi ile tarım müdürlüklerince görevlendirilecek bir ziraat yüksek mühendisi veya ziraat mühendisi iştirak ettirilmesi zorunludur.
Çalışma alanındaki ormanların bu ekipçe sınırlandırma ve tespitleri yapılarak otuz günlük kısmi ilana alınır. Bu alanlarda orman kadastrosu yapılmış sayılır.
Orman kadastrosu kesinleşmiş yerlerde bu sınırlara aynen uyulur.
Madde 0004:
3402 sayılı Kanunun 8 inci maddesi aşağıdaki şekilde değiştirilmiştir.
Madde 8.- Kadastro çalışmaları esnasında, kadastro müdürü veya görevlendireceği kontrol elemanları tarafından kadastro tutanağı ve bunları tamamlayan belgeler üzerinde ve gerektiğinde arazide inceleme yapılır. İnceleme sonucu tespit edilecek teknik, idari ve hukuki noksan ve yanlışlıklar, kadastro ekibine tamamlattırılır veya düzelttirilir. Yapılan işlem ilgililerin haklarını etkilemekte veya kontrol elemanları ile kadastro teknisyenleri arasında görüş ayrılığı bulunmakta ise, kadastro tutanağı ekleriyle birlikte kadastro komisyonuna gönderilir.
Kadastro müdürlüğünce, kadastro ekibinin çalışma alanındaki işinin bittiği tarihe kadar yaptırılacak inceleme ve denetimler sonucunda tespit edilecek noksan ve yanlışlıklar hakkında da birinci fıkraya göre işlem yapılır.
Madde 0005:
3402 sayılı Kanunun 15 inci maddesinin son fıkrası aşağıdaki şekilde değiştirilmiştir.
Kadastrodan önce hissedarlar veya mirasçılar arasında ayırma veya birleştirme suretiyle taksime konu edilmiş ve sınırları doğal veya yapay işaret ya da tesislerle belirlenmiş taşınmaz malların, imar planı bulunmayan yerlerde zeminde fiilen oluşmuş sınırlarına göre tespiti yapılır.
Madde 0006:
3402 sayılı Kanunun 22 nci maddesi aşağıdaki şekilde değiştirilmiştir.
Madde 22.- Evvelce tespit, tescil veya sınırlandırma suretiyle kadastro veya tapulaması yapılmış olan yerlerin yeniden kadastrosu yapılamaz. Bu gibi yerler ikinci defa kadastroya tabi tutulmuşsa, ikinci kadastro bütün sonuçlarıyla hükümsüz sayılır ve Türk Medeni Kanununun 1026 ncı maddesine göre işlem yapılır. Süresinde dava açılmadığı takdirde, ikinci defa yapılan kadastro, tapu sicil müdürlüğünce re'sen iptal edilir.
Ancak;
Tapulama, kadastro veya değişiklik işlemlerine ilişkin; sınırlandırma, ölçü, çizim ve hesaplamalardan kaynaklanan hataları gidermek üzere uygulama niteliğini kaybeden, teknik nedenlerle yetersiz kalan, eksikliği görülen veya zemindeki sınırları gerçeğe uygun göstermediği tespit edilen kadastro haritalarının tekrar düzenlenmesi ve tapu sicilinde gerekli düzeltmelerin sağlanması amacıyla tapulama ve kadastro görmüş yerlerde,
Daha önce sadece tapu tahriri yapılan veya 2859 sayılı Tapulama ve Kadastro Paftalarının Yenilenmesi Hakkında Kanuna göre yenileme yapılacak yerler ile 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun Bir Maddesinin Değiştirilmesi Hakkında Kanun hükümlerine tabi yerlerde,
Birinci fıkra hükmü uygulanmaz.
İkinci fıkranın (a) bendinin uygulanacağı alanlar Tapu ve Kadastro Genel Müdürünün onayı ile belirlenir ve çalışmalara başlanmadan en az onbeş gün önce çalışma alanında, bölge merkezinde ve bölgenin bağlı olduğu il merkezinde alışılmış vasıtalarla duyurulur, ayrıca varsa yerel gazete ile ilan edilir. Yapılacak çalışmalarda 2, 4, 14, 17, 19 ve 21 inci maddeler ile 13 üncü maddenin (B) ve 20 nci maddenin (B), (C) ve (D) bentleri hükümleri uygulanmaz.
Tapulama ve kadastro çalışmalarında tespit dışı bırakılan kamu kurum ve kuruluşlarına ait yerlerin tescili yapılır.
Tapuya tescil edilmiş ormanlardan, haritaları teknik mevzuata uygun olanlar aynen, diğerleri ise teknik mevzuata uygun hale getirildikten sonra tapu kütüğüne aktarılır.
Madde 0007:
3402 sayılı Kanunun 26 ncı maddesinin ikinci fıkrası aşağıdaki şekilde değiştirilmiştir.
Kadastro mahkemelerinde görülen davalarda, 3533 sayılı Umumi Mülhak ve Hususi Bütçelerle İdare Edilen Daireler ve Belediyelerle Sermayesinin Tamamı Devlete veya Belediye veya Hususi İdarelere Aid Daire ve Müesseseler Arasındaki İhtilafların Tahkim Yolile Halli Hakkında Kanun hükümleri uygulanmaz.
Madde 0008:
3402 sayılı Kanunun 37 nci maddesinin dördüncü fıkrası aşağıdaki şekilde değiştirilmiştir.
Döner sermaye faaliyetlerinin gerektirdiği her türlü gider ve harcamalar, araç, gereç, satın alma, bakım, onarım, sigorta ve kiralama, araştırma, tanıtım ve eğitim giderleri ve diğer ihtiyaçları ile gerektiğinde her türlü tapu ve kadastro faaliyet giderleri döner sermaye gelirlerinden karşılanır.
Madde 0009:
3402 sayılı Kanunun 41 inci maddesinin madde başlığı Hataların düzeltilmesi: olarak ve birinci fıkrası aşağıdaki şekilde değiştirilmiştir.
Kadastro sırasında veya sonrasında yapılan işlemlerle geometrik durumları kesinleşmiş olan taşınmazlarda ölçü, sınırlandırma, tersimat ve hesaplamalardan doğan hatalar, ilgilinin müracaatı veya kadastro müdürlüğünce re'sen düzeltilir. Düzeltme, taşınmaz malikleri ile diğer hak sahiplerine tebliğ olunur. Tebliğ tarihinden başlayan otuz gün içinde düzeltmenin kaldırılması yolunda sulh hukuk mahkemesinde dava açılmadığı takdirde, yapılan düzeltme kesinleşir.
Kadastro sırasında veya sonrasında yapılan işlemlerle kesinleşmiş olan taşınmazlarda, değişiklik işlemleri sırasında ortaya çıkan yüzölçümü farklılıklarından, kadastronun dayandığı teknik kurallarda belirtilen hata sınırları içinde kalanların re'sen düzeltilmesine kadastro müdürlükleri yetkilidir.
Madde 0010:
3402 sayılı Kanunun 47 nci maddesine aşağıdaki bentler eklenmiştir.
M) 22 nci maddenin ikinci fıkrasının (a) bendinin uygulanmasına ilişkin usûl ve esaslar;
N) 41 inci maddenin uygulanmasına ilişkin usûl ve esaslar;
O) Sayısallaştırma işlemine ilişkin usûl ve esaslar;
Madde 0011:
3402 sayılı Kanuna aşağıdaki ek madde eklenmiştir.
Sayısallaştırma:
EK MADDE 1.- Kadastro veya tapulama haritaları, arazi kontrolü yapılmak suretiyle sayısal hale getirilir. Yapılan çalışmaların sonucu, 11 inci maddeye göre ilan edilir ve ilan süresi içerisinde dava açılmayan taşınmaz malların kayıtlarında gerekli düzeltme yapılır.
Tapu kayıtlarında icareteyn veya mukataalı olduğuna dair vakıf şerhi bulunan taşınmazlarda 12 nci maddenin 3 üncü fıkra hükümleri uygulanmaz.
Madde 0012:
3402 sayılı Kanunun geçici 5 inci maddesi aşağıdaki şekilde değiştirilmiştir.
Geçici Madde 5.- Bu Kanunun yürürlüğe girmesinden önce 766 ve 2613 sayılı Kanun hükümlerine göre kurulmuş komisyonlara intikal etmiş veya edecek itirazlar, bu komisyonlarda bu Kanun hükümlerine göre incelenip, askı ilanına alınarak sonuçlandırılır.
Madde 0013:
3402 sayılı Kanuna aşağıdaki geçici maddeler eklenmiştir.
GEÇİCİ MADDE 6.- Bu Kanunla yapılan değişiklikler nedeniyle yapılması gereken yönetmelik değişiklikleri ve düzenlemeleri, bu Kanunun yürürlüğe girdiği tarihten itibaren altı ay içerisinde Tapu Kadastro Genel Müdürlüğünce hazırlanarak bağlı bulunduğu Bakanın onayı ile yürürlüğe konulur.
GEÇİCİ MADDE 7.- Bu Kanuna göre yapılacak çalışmalardan önce 6831 sayılı Orman Kanununa göre başlanan orman kadastrosu, orman kadastro komisyonlarınca sonuçlandırılır.
Madde 0014:
3402 sayılı Kanunun 45 inci maddesi yürürlükten kaldırılmıştır.
Madde 0015:
Bu Kanun yayımı tarihinde yürürlüğe girer.
Madde 0016:
Bu Kanun hükümlerini Bakanlar Kurulu yürütür.
Yükleyen: yasinuzunoglu
