5334 sayılı Mera Kanununda Değişiklik Yapılması Hakkında Kanun
Yayımlandığı Resmî Gazete Tarihi: 03.05.2005
Yayımlandığı Resmî Gazete Sayısı: 25804
Kabul Tarihi	20.04.2005
TÜRKİYE BÜYÜK MİLLET MECLİSİ BAŞKANLIĞINA
Mera Kanununda Değişiklik Yapılması Hakkında Kanun Teklifim ve gerekçesi ilişikte sunulmuştur.
Gereğini saygılarımla arz ederim.
F. Çelik
Bursa
TBMM AK Parti Grup Başkanvekili
GENEL GEREKÇE
Belediye ve mücavir alan sınırları içerisinde kalan ve 01.01.2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin ilgili belediye ve kamu kurum ve kuruluşlarına devrini öngören 27.05.2004 tarihli ve 5178 sayılı Kanunla 4342 sayılı Mera Kanununa eklenen geçici 3 üncü maddenin uygulanmasında çeşitli sorunlar yaşanmaktadır. Bu sorunlar, zaman zaman Kanunun bu hükmünün uygulanmasını imkansız hale getirmektedir. Örneğin, Kanun kapsamında kalan bu yerlerin hemen hemen tamamında, 2981 sayılı Kanun ve 3194 sayılı Kanun 18 inci madde uygulaması yapılmış ve bu uygulamalar sonucunda oluşan parsellerin dağıtım cetvellerine göre gerçek ve özel hukuk tüzel kişileri adına tescilleri yapılmıştır. Daha sonra idare mahkemelerinde açılan davalar sonucunda belediyelerce bu taşınmazlarla ilgili yapılan imar uygulamasının iptaline karar verilmiş ve tapu sicil müdürlüklerince bu kararların infazı da yapılamamıştır. Diğer taraftan, bu taşınmazların rayiç bedelleri şehrin merkezinde bulunmaları nedeniyle oldukça yüksek olduğundan, gerek belediyelerce ve gerekse şahıslarca ödenmesi mümkün olmamıştır. Örneğin, Bursa ve Sakarya İlleri başta olmak üzere İllerimizden gelen birçok talep değerlendirilememiştir.
Bu nedenle, bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescillerinin bedel talep edilmeksizin aynen devam etmesi, bunlar hakkında Hazinece yeni bir dava açılmaması, açılmış davalardan vazgeçilmesi, Hazinece bu nitelikteki taşınmazlar hakkında daha önce ilgili belediye veya kamu kurum ve kuruluşları aleyhine açılan davalar sonucunda, Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda infazı yapılmamış olan taşınmazlar hakkında da aynı hükmün uygulanması ve ayrıca, Hazine adına tescil edilmesi gerekirken, doğrudan gerçek ya da özel hukuk tüzel kişileri adına tescil edilmiş taşınmazlara ilişkin Hazinece açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerince Hazineye ödenmesi kaydıyla vazgeçilmesi, bu hükmün, henüz dava açılmamış taşınmazlar hakkında da uygulanması, daha önce açılan davalarda Hazine adına tesciline veya mera olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların tapularının da talep etmeleri halinde aynı esaslara göre önceki maliklerine veya kanuni mirasçılarına devredilmesi amaçlanmıştır.
ADALET VE KALKINMA PARTİSİ GRUP BAŞKANVEKİLİ BURSA MİLLETVEKİLİ FARUK ÇELİK İN TEKLİFİ
MERA KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde - 1.
25.02.1998 tarihli ve 4342 sayılı Mera Kanununun Geçici 3 üncü maddesi aşağıdaki şekilde değiştirilmiştir.
Geçici Madde 3.- Belediye ve mücavir alan sınırları içerisinde kalan ve 01.01.2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin tahsis amacı değiştirilerek Hazine adına tescilleri yapılır. Ancak, bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescilleri bedel talep edilmeksizin aynen devam eder. Bunlar hakkında Hazinece dava açılmaz, açılmış davalardan vazgeçilir. Hazinece bu nitelikteki taşınmazlar hakkında ilgili belediye veya kamu kurum ve kuruluşları aleyhine açılan davalar sonucunda, Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda infazı yapılmamış olan taşınmazlar hakkında da aynı hüküm uygulanır.
Hazine adına tescil edilmesi gerekirken doğrudan gerçek ya da özel hukuk tüzel kişileri adına tescil edilmiş taşınmazlara ilişkin Hazinece açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerince Hazineye ödenmesi kaydıyla vazgeçilir. Bu hüküm, henüz dava açılmamış taşınmazlar hakkında da uygulanır. Evvelce açılan davalarda Hazine adına tesciline veya mera olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların tapuları da talep etmeleri halinde aynı esaslara göre önceki maliklerine veya kanuni mirasçılarına devredilir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
4342 sayılı Mera Kanununa eklenen geçici bu madde ile; Belediye ve mücavir alan sınırları içerisinde kalan ve 01.01.2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin tahsis amacının değiştirilerek, Hazine adına tescillerinin yapılması, bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescillerinin bedel talep edilmeksizin aynen devam etmesi, bunlar hakkında Hazinece yeni bir dava açılmaması, açılmış davalardan vazgeçilmesi, Hazinece bu nitelikteki taşınmazlar hakkında daha önce ilgili belediye veya kamu kurum ve kuruluşları aleyhine açılan davalar sonucunda, Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda infazı yapılmamış olan taşınmazlar hakkında da aynı hükmün uygulanması ve ayrıca, Hazine adına tescil edilmesi gerekirken doğrudan gerçek ya da özel hukuk tüzel kişileri adına tescil edilmiş taşınmazlara ilişkin Hazinece açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerince Hazineye ödenmesi kaydıyla vazgeçilmesi, bu hükmün, henüz dava açılmamış taşınmazlar hakkında da uygulanması, daha önce açılan davalarda Hazine adına tesciline veya mera olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların tapularının da talep etmeleri halinde aynı esaslara göre önceki maliklerine veya kanuni mirasçılarına devredilmesi amaçlanmıştır.
Madde - 2.
Yürütme maddesidir.
Madde - 3.
Yürürlük maddesidir.
Tarım, Orman ve Köyişleri Komisyonu Raporu
T.C.
Tarım, Orman ve Köyişleri Komisyonu
Esas No	2/386
Karar No	37
04.03.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 24.02.2005 tarihinde tali komisyon olarak Plan ve Bütçe Komisyonu ve Komisyonumuza, esas komisyon olarak da Adalet Komisyonuna havale edilen Adalet ve Kalkınma Partisi Grup Başkanvekili ve Bursa Milletvekili Faruk Çelik in; Mera Kanununda Değişiklik Yapılması Hakkında Kanun Teklifi (2/386), Komisyonumuzun 03.03.2005 tarihli toplantısında Tarım ve Köyişleri Bakanlığı, Adalet Bakanlığı, Maliye Bakanlığı, Çevre ve Orman Bakanlığı, Hazine Müsteşarlığı ve çeşitli sivil toplum kuruluşlarının katılımlarıyla görüşülmüştür.
Teklif ile;
Belediye ve mücavir alan sınırları içerisinde kalan ve 01.01.2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin, tahsis amacı değiştirilerek Hazine adına tescillerinin yapılması,
Ancak, bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescilleri bedel talep edilmeksizin aynen devam etmesi,
Bunlar hakkında Hazinece dava açılmaması, açılmış davalardan vazgeçilmesi,
Hazinece bu nitelikteki taşınmazlar hakkında ilgili belediye veya kamu kurum ve kuruluşları aleyhine açılan davalar sonucunda, Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda infazı yapılmamış olan taşınmazlar hakkında da ayın hükmün uygulanması,
Hazine adına tescil edilmesi gerekirken doğrudan gerçek ya da özel hukuk tüzel kişileri adına tescil edilmiş bu nitelikteki taşınmazlara ilişkin Hazinece açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerce Hazineye ödenmesi kaydıyla vazgeçilmesi,
Bu hükmün, henüz dava açılmamış taşınmazlar hakkında da uygulanması,
Evvelce açılan davalarda Hazine adına tesciline veya mera, yaylak ve kışlak olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların tapuları da, talep etmeleri halinde aynı esaslara göre önceki maliklerine veya kanuni mirasçılarına devredilmesi,
Öngörülmektedir.
Teklifin tümü üzerindeki görüşmeleri müteakip, Teklifin tümü ve gerekçesi Komisyonumuzca uygun görülerek, maddelerine geçilmesi kabul edilmiştir.
Teklifin maddeleri üzerindeki görüşmelerin sonucunda;
25.02.1998 tarihli ve 4342 sayılı Mera Kanununun geçici 3 üncü maddesinin değiştirilmesini öngören Teklifin 1 inci maddesi, yaylak ve kışlakların da meralar ile aynı kapsama alınmasını içeren önergenin kabul edilmesi suretiyle değiştirilerek,
Yürürlüğe ilişkin 2 nci maddesi ile yürütmeye ilişkin 3 üncü maddesi ise aynen,
Kabul edilmiştir.
Raporumuz, Adalet Komisyonuna havale edilmek üzere Yüksek Başkanlığa saygı ile arz olunur.
Adalet Komisyonu Raporu
T.C.
Adalet Komisyonu
Esas No	2/386
Karar No	74
11.04.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 24.02.2005 tarihinde tali komisyon olarak Tarım, Orman ve Köyişleri Komisyonu ile Plan ve Bütçe Komisyonlarına, esas komisyon olarak da Komisyonumuza havale edilmiş olan, Adalet ve Kalkınma Partisi Grup Başkanvekili Bursa Milletvekili Faruk Çelik in; Mera Kanununda Değişiklik Yapılması Hakkında Kanun Teklifi, Komisyonumuzun 29.03.2005 tarihli 16 ncı toplantısında Tarım, Orman ve Köyişleri Komisyonu raporu da dikkate alınarak görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiş ancak, Teklifin ayrıntılı bir biçimde incelenerek gerekli değişiklik ve düzenlemelerin yapılması amacıyla üç kişilik bir alt komisyona havale edilmiştir.
Teklif, alt komisyonun ilgili bakanlık, kurum ve kuruluş temsilcilerinin de katılmalarıyla yaptığı toplantı sonunda hazırlayarak Komisyonumuza sunduğu rapor ve metin esas alınarak Komisyonumuzun 07.04.2005 tarihli 17 nci toplantısında Adalet, Maliye, Tarım ve Köyişleri Bakanlıkları ile Yargıtay Başkanlığı temsilcileri ve teklif sahibinin de katılmalarıyla incelenip görüşülmüştür.
Teklifinin çerçeve 1 inci maddesiyle 4342 sayılı Mera Kanununun Geçici 3 üncü maddesinin değiştirilmesi öngörülmektedir. Mera olarak kullanımı teknik açıdan mümkün olmayan yerlerin tahsis amacı değiştirilerek Hazine adına tescillerinin yapılması halinde; tahsis amacı değiştirilirken mutlaka alınması gereken ot bedelinin, belediyelere külfet getirmemesi amacıyla birinci fıkrada değişiklik yapılmış, fıkranın sonunda yer alan infazı yapılmamış ibaresi işlemleri yapılmamış şeklinde değiştirilmiştir.
İkinci fıkranın başına açıklık getirmek amacıyla Birinci fıkrada nitelikleri belirtilen taşınmazlardan ibaresi eklenmiş, aynı fıkranın sonundaki maliklerine ibaresi zilyetlerine şeklinde değiştirilmiştir.
Teklifin 2 ve 3 üncü maddeleri aynen kabul edilmiştir.
Raporumuz, Genel Kurulun onayına sunulmak üzere saygı ile arz olunur.
KARŞI OY YAZISI
Bursa Milletvekili Faruk Çelik tarafından verilmiş bulunan kanun teklifi Adalet Komisyonunca Alt Komisyona sevk edilmiş olup, şahsımın da bulunduğu Alt Komisyonda 04.04.2005 tarihinde gerekli incelemeler yapılmıştır.
Bu teklif, 27.05.2004 tarih ve 5178 sayılı Kanunun geçici 3. maddesi hükmü meraların işgali ve kapsamının daraltılması yönünden daha da vahim bir durum yaratacak mahiyettedir. Mera Kanununun değiştirildiği Mayıs 2004 ten bu yana bir milyon sekiz yüz on altı bin beş yüz on üç dekar alan mera kapsamından çıkarılmıştır.
Alt Komisyona havale edilen metinden bununla da yetinilmemiş, yaylak ve kışlaklar da Kanun metni kapsamına eklenmiştir. Alt Komisyonca Kanun metninden yaylak ve kışlaklar çıkartılmıştır. Bu olumlu bir gelişmedir. Ancak, gerek 5178 sayılı Yasanın geçici 3. maddesi ve gerekse bu Kanun teklifi meralarımızın yasa dışı işgallerine meşruluk kazandıracak, meralarımız tahrip edilerek tarım ve hayvancılığımız büyük ölçüde zarar görecektir.
5178 sayılı Kanunun 3. maddesinde ve görüştüğümüz Kanun teklifinde hazine adına tescil olan taşınmazların satışında bedelsiz devir; emlak ve rayiç bedelin toplamının yarısı ile devir gibi ifadeler kullanılmış olup, bu durum Anayasamızın eşitlik ilkesine aykırıdır.
Anayasamızın 45. maddesinde Devlet, tarım arazileri ile meraların amaç dışı kullanılması ve tahribini önlemek durumundadır denilmektedir. Bu teklifle, Anayasamız gereğince meralarımızı koruyarak ıslah etmemiz gerekirken meraya villa, bağ evi, yazlık ev yapanların ve meraları rant olarak görenlerin menfaatleri öne alınmış olduğundan bu teklife karşıyım.
Madde 0001:
25.02.1998 tarihli ve 4342 sayılı Mera Kanununun geçici 3 üncü maddesi aşağıdaki şekilde değiştirilmiştir.
Geçici Madde 3.- Belediye ve mücavir alan sınırları içerisinde kalan ve 01.01.2003 tarihinden önce kesinleşen imar planları içerisinde yerleşim yeri olarak işgal edilerek mera olarak kullanımı teknik açıdan mümkün olmayan yerlerin ot bedeli alınmaksızın tahsis amacı değiştirilerek Hazine adına tescilleri yapılır. Ancak, bu nitelikteki taşınmazlardan ilgili belediye veya kamu kurum ve kuruluşları adına tescil edilmiş olanların tescilleri bedel talep edilmeksizin aynen devam eder. Bunlar hakkında Hazinece dava açılmaz, açılmış davalardan vazgeçilir. Hazinece bu nitelikteki taşınmazlar hakkında ilgili belediye veya kamu kurum ve kuruluşları aleyhine açılan davalar sonucunda Hazine adına tesciline veya mera olarak sınırlandırılmasına ve özel siciline yazılmasına karar verilen, kesinleşen ve henüz tapuda işlemleri yapılmamış olan taşınmazlar hakkında da aynı hüküm uygulanır.
Birinci fıkrada nitelikleri belirtilen taşınmazlardan Hazine adına tescil edilmesi gerekirken doğrudan gerçek ya da özel hukuk tüzel kişileri adına tescil edilmiş taşınmazlara ilişkin Hazinece açılan davalardan, taşınmazların emlak ve rayiç bedellerinin toplamının yarısı üzerinden hesaplanacak bedelin ilgililerce Hazineye ödenmesi kaydıyla vazgeçilir. Bu hüküm, henüz dava açılmamış taşınmazlar hakkında da uygulanır. Evvelce açılan davalarda Hazine adına tesciline veya mera olarak sınırlandırılmasına ve özel siciline yazılmasına karar verilen ve kesinleşen kararlara konu olan bu nitelikteki taşınmazların tapuları da talep etmeleri halinde aynı esaslara göre önceki kayıt maliklerine veya kanuni mirasçılarına devredilir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
