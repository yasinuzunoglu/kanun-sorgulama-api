3096 sayılı Türkiye Elektrik Kurumu Dışındaki Kuruluşların Elektrik Üretimi, İletimi, Dağıtımı ve Ticareti İle Görevlendirilmesi Hakkında Kanun
Yayımlandığı Resmî Gazete Tarihi: 19.12.1984
Yayımlandığı Resmî Gazete Sayısı: 18610
Kabul Tarihi	04.12.1984
Madde 0001: Amaç
Bu Kanunun amacı, Türkiye Elektrik Kurumu dışındaki özel hukuk hükümlerine tabi sermaye şirketleri statüsüne sahip yerli ve yabancı şirketlerin elektrik üretimi, iletimi, dağıtımı ve ticareti ile görevlendirilmesini düzenlemektir.
Madde 0002: Kapsam
Bu Kanun, Türkiye Elektrik Kurumu dışında elektrik üretimi, iletimi, dağıtımı ve ticareti görevinin verilmesi ile sözleşme, süre, tarife ve görevin sona ermesi şekil ve esaslarını kapsar.
Madde 0003: Görevin verilmesi
Elektrikle ilgili hizmet vermek üzere kurulmuş olan sermaye şirketlerine; Devlet Planlama Teşkilatının görüşünü havi Enerji ve Tabii Kaynaklar Bakanlığının teklifi üzerine, Bakanlar Kurulu, önceden yönetmelikle belli edilmiş görev bölgelerinde, elektrik üretim, iletim ve dağıtım tesisleri kurulması ve işletilmesi ile ticaretinin, yaptırılmasına karar verebilir.
Enerji ve Tabii Kaynaklar Bakanlığı, Bakanlar Kurulu Kararı ile belirlenen çerçeve içersinde ilgili görevli şirketle sözleşme akdeder.
Madde 0004: Elektrik üretimi müsaadesi verilmesi
Enerji ve Tabii Kaynaklar Bakanlığı, Devlet Planlama Teşkilatının, olumlu görüşünü almak suretiyle sadece elektrik üretmek amacı ile kurulacak sermaye şirketlerine, elektrik üretimi yapacak tesisi kurma ve tesisi işletme müsaadesi verebilir.
Bu tesiste üretilecek elektrik enerjisi, Enerji ve Tabii Kaynaklar Bakanlığınca tespit olunacak tarifeye göre bölgelerinde Türkiye Elektrik Kurumuna veya o bölgede faaliyet gösteren görevli şirkete satılır.
Madde 0005: İşletme hakkının devri
Görev bölgelerinde kamu kurum ve kuruluşlarınca (Kamu iktisadi teşebbüsleri dahil) yapılmış veya yapılacak üretim, iletim ve dağıtım tesislerinin işletme haklarının görevli şirketlere verilmesine Bakanlar Kurulu tarafından karar verilebilir.
(26.04.1987 tarih ve 284 sayılı KHK. nin 1 inci maddesiyle değişen şekli.) (Değiştirilerek Kabul: 07.03.1990 - 3613/1 md.) Bu maddenin uygulanması ile ilgili hususlar Bakanlar Kurulunca çıkarılacak Yönetmelik çerçevesinde Enerji ve Tabii Kaynaklar Bakanlığınca yürütülür.
Madde 0006: Enerji alışverişi
Görevli şirketlerce, görev bölgelerindeki mevcut elektrik enerjisi potansiyelinin kullanılabilir hale getirilmesi ve bölge elektrik ihtiyacının bölge içinden karşılanması esastır.
Ancak bölge içerisindeki enerji üretimi yetersiz kaldığı hallerde veya enerji ekonomisi temin etmek maksadı ile Türkiye Elektrik Kurumu ile görevli şirketler veya birden çok görevli şirket arasında enerji alışverişi yapılabilir.
Madde 0007: Görevlendirme süresi
Madde 3 ve 4 e uygun olarak aktedilecek sözleşmeler 99 yıla kadar süreli olarak düzenlenebilir.
Sözleşmelerde en az görevlendirme süresi, mevcut ve yeniden kurulacak üretim, iletim ve dağıtım tesislerinin amortisman süreleri dikkate alınarak tespit edilir. Bu sözleşmelerle gerektiğinde teknik amortismandan ayrı olarak, tesislerin tüm bedeli üzerinden sermaye amortismanı ayrılması esasının getirilmesi de mümkündür.
Madde 0008: Görevin sona ermesi
Belli bir süreyi kapsayan sözleşmeler, süre uzatımı talep edilmediği takdirde, sürenin bitimi ile son bulur. Bu takdirde tüm tesisler ile tüm taşınır ve taşınmaz mallar her türlü borç ve taahhütlerden ari olarak Devlete bedelsiz olarak geçer.
Sözleşmeler görevli şirketin acze düşmesi veya sözleşme şartlarını ihlal etmesi halinde süresinden önce fesh edilebilir.
Sözleşmelerin sona ermesine ilişkin hükümler ile sona ermesinin sonuçları, sözleşmede düzenlenir.
Madde 0009: Enerji satış şartları ve tarife esasları
Enerji tarifeleri, görevli şirketin teklifi ve Enerji ve Tabii Kaynaklar Bakanlığının onayı ile yürürlüğe girer.
(07.03.1990 tarih ve 3613 sayılı Kanunun 2 nci maddesiyle değişen şekli.) Tarifelerin tespitinde, yıllık işletme, bakım ve onarım giderleri, faiz ve kur farkı garantisi verilmemiş ise kur farkları, teknik ve sermaye amortismanları, Elektrik Enerjisi Fonu için ayrılacak fon payı, diğer masraf ve harcamalar ile ortaklara dağıtılacak makul bir temettü için gerekli gelirin sağlanması esas alınır.
Görevli şirketler ile üretilen elektriğin satılacağı kurum ve şirketler arasında bu satışların miktar ve şartlarını tanzim eden ve bir yıldan fazla süreli olabilen sözleşmeler yapılması ve bu sözleşmelere tarifeler ile ilgili özel hükümler konulması; Bakanlar Kurulu Kararı ile mümkündür.
Madde 0010: Yönetmelik
3 üncü maddede adı geçen yönetmelikle bu Kanunun uygulanması ile ilgili hususları düzenleyen yönetmelik Enerji ve Tabii Kaynaklar Bakanlığınca hazırlanır ve Bakanlar Kurulu Kararı ile yürürlüğe konulur.
Madde 0011: Kamulaştırma
(18.05.2005 tarih ve 25819 sayılı Resmi Gazete de yayımlanan 5346 sayılı Kanunun 13 üncü maddesiyle değişen şekli.) Görevli şirketlerin yapacağı üretim, iletim ve dağıtım tesislerinin onaylanmış tatbikat projelerine göre, kamulaştırma ihtiyacı ortaya çıktığında; rezervuarlı tesisler hariç kamulaştırma bedeli görevli şirket tarafından ödenmek kaydıyla Enerji ve Tabii Kaynaklar Bakanlığınca 4650 sayılı Kanun hükümlerine göre yapılır. Rezervuarlı tesislerin kamulaştırma bedelleri ilgili Bakanlığın bütçesine konulacak ödenek marifetiyle Hazine tarafından ödenir.
Bu madde ile değiştirilen hüküm 3096 sayılı Kanun kapsamında sözleşmesi imzalanmış ancak işletmeye geçmemiş olan projelere uygulanır.
Ek Madde 0001: Elektrik Enerjisi Fonu
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0002: Fonun yönetimi
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0003: Uygulanmayacak kanunlar
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0004: Fonun denetimi
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0005: Haciz edilememesi
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0006: Yönetmelik
(07.03.1990 tarih ve 3613 sayılı Kanunun 3 üncü maddesiyle eklenmiştir.) (03.07.2001 tarih ve 4684 sayılı Kanunun 8 inci maddesiyle 01.01.2002 tarihinden geçerli olarak yürürlükten kaldırılmıştır.)
Ek Madde 0007: Kömür Alımı
(Madde 28.02.2019 Tarih ve 30700 Sayılı Resmi Gazetede Yayımlanan 7164 Sayılı Kanunun 3. Maddesi ile Eklenmiştir)
Elektrik Üretim Anonim Şirketi (EÜAŞ), ihtiyaç duyulması halinde kamu kaynaklarının etkin ve verimli kullanılması amacı ile bu Kanun kapsamında elektrik üretim tesisleri kurması ve işletmesi ile ticaretinin yaptırılması konusunda görevlendirilen veya kendisine üretim tesisi işletme hakkı devredilen sermaye şirketlerinin sözleşme kapsamında tahsis edilen sahasından kömür alımı yapabilir.
Geçici Madde 0001:
Bu Kanunun yayımı tarihinde mevcut elektrik üretim, iletim ve dağıtım ve ticareti imtiyazına sahip şirketlerin, kurmuş ve işletmekte oldukları ve fakat imtiyaz kapsamına alınmamış üretim, iletim ve dağıtım tesisleri ile bu tesislerin bulunduğu iller imtiyaz sözleşmesi kapsamına alınmıştır.
Bu Kanun hükmünün gerektirdiği sözleşme değişikliği Kanunun yayımını takip eden 3 ay içinde Enerji ve Tabii Kaynaklar Bakanı ile şirket yetkililerince imzalanır.
Bu Kanunun 6 ncı maddesindeki hükümler, imtiyazlı şirketler için de uygulanır.
Geçici Madde 0002:
Bu Kanunun yayımı tarihinde mevcut elektrik üretim, iletim, dağıtım ve ticaret imtiyazına sahip şirketler; diledikleri takdirde, bu Kanunun yayımı tarihinden itibaren bir yıl içerisinde, Enerji ve Tabii Kaynaklar Bakanlığına müracaat etmek suretiyle, 3 üncü maddede anılan görev şirketine dönüşmelerini istediklerinde Bakanlar Kurulu Kararıyla kendilerine bu Kanun esasları içerisinde 99 yıla kadar süreli bir görevlendirme hakkı verilebilir.
Bu madde hükmünün gerekli kıldığı sözleşme değişikliği Bakanlar Kurulu Kararından itibaren 3 ay içerisinde Enerji ve Tabii Kaynaklar Bakanlığı ile şirket yetkilileri arasında imzalanır.
Geçici Madde 0003:
1312 sayılı Kanunun yürürlüğe girdiği tarihte elektrik üretim, iletim, dağıtım ve ticareti faaliyeti devam eden ve fakat bu Kanunun yürürlüğe girdiği tarihte imtiyazı sona ermiş olan şirketlere de bu Kanuna göre yeniden görev vermeye Bakanlar Kurulu yetkilidir.
Geçici Madde 0004:
(03.07.2001 tarih ve 4684 sayılı Kanunun 8 inci maddesiyle eklenen ve 01.01.2002 tarihinden geçerli olarak yürürlüğe giren şekli.) 31.12.2001 tarihine kadar yürürlüğe girecek olan Elektrik Enerjisi Fonu Anlaşmaları uyarınca taahhüt edilen yükümlülükleri karşılamak üzere;
(Bent 25.12.2021 tarih ve 31700 sayılı Resmi Gazetede yayımlanan 7346 Sayılı Kanunun 8. Maddesi ile 01.01.2022 Tarihinde Yürürlüğe Girecek Şekilde Yürürlükten Kaldırılmıştır.)
Tabii kaynakların ve tesislerin özelleştirilmesi veya işletme haklarının devrinden elde edilen gelirlerden Bakanlar Kurulu kararı ile belirlenecek miktarda ayrılacak paylar,
İrat kaydedilen teminatlar ile şirketlere sağlanan hizmetler karşılığı elde edilen tahsilat,
Elektrik Enerjisi Fonundan kullandırılan kredilerin geri dönüşleri ile bu Fonun yükümlülüklerinden dolayı verilecek kredilerin geri dönüşleri,
Diğer gelirler,
(23.07.2004 tarih ve 25531 sayılı Resmi Gazete de yayımlanan 5217 sayılı Kanunun 11 inci maddesiyle değişen ve 01.01.2005 tarihinden geçerli olarak yürürlüğe giren şekli.) Enerji ve Tabii Kaynaklar Bakanlığı Merkez Saymanlığı hesabına yatırılır ve bütçeye gelir kaydedilir.
Geçici Madde 0005 :
(25.12.2021 tarih ve 31700 sayılı Resmi Gazetede yayımlanan 7346 Sayılı Kanunun 10. Maddesi ile 01.01.2022 Tarihinde Yürürlüğe Girecek Şekilde eklenmiştir.)
31/12/2021 tarihi itibarıyla 3291 sayılı Kanunun ek 2 nci maddesinin mülga dördüncü fıkrası kapsamında tahakkuk etmiş katkı payları, geçici 4 üncü maddenin birinci fıkrasının mülga (a) bendine istinaden geçici 4 üncü madde hükümleri kapsamında takip ve tahsil edilir.
Madde 0012:
Bu Kanun yayımı tarihinde yürürlüğe girer.
Madde 0013:
Bu Kanun hükümlerini Bakanlar Kurulu yürütür.
Yükleyen: yasinuzunoglu
