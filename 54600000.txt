5460 sayılı Terörle Mücadele Kanununda Değişiklik Yapılmasına Dair Kanun
Yayımlandığı Resmî Gazete Tarihi: 28.02.2006
Yayımlandığı Resmî Gazete Sayısı: 26094
Kabul Tarihi	22.02.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-661/2881
26.06.2003
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanan ve Başkanlığınıza arzı Bakanlar Kurulunca 09.06.2003 tarihinde kararlaştırılan Terörle Mücadele Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Anayasada belirtilen Cumhuriyetin niteliklerini, siyasi, hukuki, sosyal, laik Türk Devletinin ve Cumhuriyetin varlığını tehlikeye düşürmek, temel hak ve hürriyetleri yok etmek, Devlet otoritesini zaafa uğratmak, yıkmak veya ele geçirmek amacıyla gerçekleştirilen terör eylemlerinde, vatanı uğruna hayatını kaybeden veya sakat kalan pek çok şehit ve malûlümüz bulunmaktadır.
Türkiye Cumhuriyeti Anayasasının 61 inci maddesi uyarınca; Devletin koruması altında olan bu kişileri, layık oldukları şekilde yaşatabilmek, sosyal Devlet niteliğine haiz Türkiye Cumhuriyeti Devletinin bir vefa borcu olup, aynı zamanda en başta gelen görevleri arasında yer almaktadır.
3713 sayılı Kanun kapsamında malûl olanlar ile şehit dul ve yetimleri, ülkemizin farklı yerlerinde hayatlarını devam ettirmeye çalışmaktadırlar. Yaşadıkları yerlerde, yeterli donanıma sahip sağlık kuruluşu bulunmaması veya yeterli donanıma sahip sağlık kuruluşu bulunmakla birlikte tâbi oldukları sosyal güvenlik kurumunca buralardan yararlanmalarının öngörülmemesi nedeniyle tedavi olamamakta, tedavileri aksamakta veya tedavi için başka şehirlere gitmek zorunda kalabilmektedirler.
Tasarı ile, şehit dul ve yetimleri ile malûllerin, herhangi bir endişe taşımaksızın ve de güçlükle karşılaşmaksızın, yaşadıkları yerlerde muayene ve tedavilerinin sağlanarak bu konuda mağdur olmalarının önlenmesi amacıyla; Türkiye Cumhuriyeti Emekli Sandığınca kendilerine verilen tanıtım kartlarını ibraz etmek suretiyle, Devlet, üniversite, Sosyal Sigortalar Kurumu hastaneleri ve askeri hastanelerde tedavi edilebilmeleri ve şehit dul ve yetimleri ile malûllerin, bağlı oldukları sosyal güvenlik kurumunun yararlanılmasını öngördüğü sağlık kurum ve kuruluşları dışındaki bir sağlık kurumundan yararlanmaları durumunda, tedavi giderlerini ödeyecek makam belirlenerek, bu hususta ortaya çıkabilecek sorunların önlenmesi amaçlanmaktadır.
HÜKÜMETİN TEKLİF ETTİĞİ METİN
TERÖRLE MÜCADELE KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
12.04.1991 tarihli ve 3713 sayılı Terörle Mücadele Kanununun 21 inci maddesinin birinci fıkrasının (e) bendi aşağıdaki şekilde değiştirilmiştir.
e) Malûl olanlar ile ölenlerin dul ve yetimleri, Türkiye Cumhuriyeti Emekli Sandığınca kendilerine verilen tanıtım kartlarını ibraz etmeleri durumunda, Devlet, üniversite, Sosyal Sigortalar Kurumu hastaneleri ile askeri hastanelerde muayene ve tedavi edilirler. Bunların her türlü tedavi giderleri; ilgililerin herhangi bir kamu kurumu veya kuruluşunda çalışmaları halinde bu kurum veya kuruluşça, emekli, yaşlılık, malûllük veya dul ve yetim aylığı almaları halinde bağlı bulundukları sosyal güvenlik kurumunca, herhangi bir kuruma tabi olarak çalışmamaları, emekli, yaşlılık, malûllük veya dul ve yetim aylığı almamaları durumunda Milli Savunma Bakanlığınca karşılanır. Malûl olanların eksilen vücut organları, yuriçi veya yurtdışında en son teknik usullere göre yapılması mümkün sunileriyle tamamlatılır ve gerekirse tamir ettirilir veya yenisi yaptırılır.
MADDE GEREKÇELERİ
Madde - 1.
Madde ile, 3713 sayılı Terörle Mücadele Kanunu kapsamında şehit olanların dul ve yetimleri ile malûllerin, tanıtım kartlarını ibraz etmeleri durumunda, Devlet, Üniversite, Sosyal Sigortalar Kurumu hastaneleri ve askeri hastanelerde tedavi edilebilmelerinin sağlanması ve tedavi giderlerini ödeyecek makamın belirlenmesi amaçlanmaktadır.
Madde - 2.
Yürürlük maddesidir.
Madde - 3.
Yürütme maddesidir.
Sağlık, Aile, Çalışma ve Sosyal İşler Komisyonu Raporu
T.B.M.M.
Sağlık, Aile, Çalışma ve Sosyal İşler Komisyonu
Esas No	1/630
Karar No	9
13.01.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanarak Bakanlar Kurulunca, 25.06.2003 tarihinde Başkanlığınıza sunulan, Terörle Mücadele Kanununda Değişiklik Yapılmasına Dair Kanun Tasarısı, Başkanlığınızca 27.06.2003 tarihinde esas komisyon olarak Plan ve Bütçe Komisyonuna, tali komisyon olarak da Milli Savunma Komisyonu ile Komisyonumuza havale edilmiş ve Komisyonumuz, 13.01.2005 tarihli sekizinci toplantısında, Milli Savunma, Maliye, Sağlık ve Adalet bakanlıkları ile sivil toplum örgütleri temsilcilerinin de katılımıyla Tasarıyı inceleyip görüşmüştür.
Ülkemizde uzun yıllar süren terör, çok sayıda vatandaşımızın şehit olmasına ve sakat kalmasına neden olmuştur. Anayasamızın sosyal güvenlik bakımından özel olarak korunması gerekenler başlıklı 61 inci maddesi, Devletin harp ve vazife şehitlerinin dul ve yetimleriyle malul ve gazileri koruyacağını ve toplumda kendilerine yaraşır bir hayat seviyesi sunacağını öngörmektedir. Oysa 3713 sayılı Kanun kapsamındaki maluller ile şehit dul ve yetimlerinin bir kısmı çeşitli nedenlerle tedavi olamamaktadır. Tasarı ile Anayasanın bu hükmünün bir gereği yerine getirilmekte ve maluller ile şehit dul ve yetimlerinin tedavilerine olanak sağlanmaktadır.
Tasarının tümü üzerindeki görüşmeler tamamlandıktan sonra Tasarının tümü ile genel gerekçesi benimsenmiş ve maddelerinin görüşülmesine geçilmesi kararlaştırılmıştır.
Tasarının yukarıdaki amaca uygun düzenlemeleri içeren 1 inci maddesi üzerinde Komisyonumuzda bir öngerge verilmiştir. Maddedeki düzenlemeye göre, bir sosyal güvenlik kurumuna tâbi olmayan maluller ile şehit dul ve yetimlerinin tedavi giderleri ancak çalışmamaları ve emekli, yaşlılık, malullük veya dul ve yetim aylığı almamaları durumunda Milli Savunma Bakanlığınca karşılanacaktır. Oysa 2022 sayılı 65 Yaşını Doldurmuş Muhtaç, Güçsüz ve Kimsesiz Türk Vatandaşlarına Aylık Bağlanması Hakkında Kanun hükümlerine göre, 65 yaşını doldurmuş olup da bakacak kimsesi olmayan ve herhangi bir geliri olmayan muhtaç kimselere düşük bir aylık ödenmektedir. 2022 sayılı Kanun kapsamındaki kimseler, aylık aldıkları için Tasarının getirdiği olanaklardan yararlanamayacaklardır. Önerge, 2022 sayılı Kanun kapsamındaki muhtaç, güçsüz ve kimsesiz vatandaşların da Tasarıdaki düzenlemelerden yararlanmalarını ve böylece mağdur olmalarının önlenmesini amaçlamaktadır. Komisyonumuz önergeyi kabul etmiş ve maddeyi önergede öngörülen değişiklikle birlikte kabul etmiştir.
Tasarının yürürlük ve yürütmeye ilişkin 2 ve 3 üncü maddeleri, Komisyonumuzca aynen kabul edilmiştir.
Raporumuz, Plan ve Bütçe Komisyonuna sunulmak üzere arz olunur.
Milli Savunma Komisyonu Raporu
T.B.M.M.
Milli Savunma Komisyonu
Esas No	1/630
Karar No	21
07.01.2005
TÜRKİYE BÜYÜK MİLLET MECLİSİ BAŞKANLIĞINA
Başbakanlık tarafından 25.06.2003 tarihinde TBMM Başkanlığına sunulan, Başkanlığınızca 27.06.2003 tarihinde Plan ve Bütçe Komisyonuna esas komisyon; Sağlık, Aile, Çalışma ve Sosyal İşler Komisyonu ile Komisyonumuza tali komisyon olarak havale edilen Terörle Mücadele Kanununda Değişiklik Yapılmasına Dair Kanun Tasarısı, Komisyonumuzun 04.01.2005 tarihli 14 üncü birleşiminde Hükümeti temsilen Milli Savunma Bakanı Vecdi Gönül, Genelkurmay Başkanlığı, Maliye Bakanlığı, Sağlık Bakanlığı, İçişleri Bakanlığı, YÖK Başkanlığı, T.C. Emekli Sandığı Genel Müdürlüğü, Sosyal Sigortalar Kurumu temsilcilerinin katılımı ile incelenip görüşülmüştür.
Söz konusu Tasarı ile, Terörle Mücadele Kanunu kapsamında şehit olanların dul ve yetimleri ile malullerin, Türkiye Cumhuriyeti Emekli Sandığınca kendilerine verilen tanıtım kartlarını ibraz etmeleri durumunda; Devlet, üniversite, Sosyal Sigortalar Kurumu hastaneleri ve askeri hastanelerde tedavi edilebilmelerine imkan sağlanmakta, tedavi giderlerini ödeyecek makam belirlenmektedir.
Tasarı ve gerekçesi Komisyonumuzca da uygun görülerek tümü üzerindeki görüşmelere geçilmiştir.
Tasarının tümü üzerindeki görüşmelerde; Milli Savunma Bakanı Vecdi Gönül'ün Tasarı ve gerekçesini tamamlayıcı mahiyetteki açıklamalarını müteakiben, bazı Komisyon üyelerince Tasarıyla sosyal imkan sağlanan kesimin genişletilmesinin faydalı olacağı yönünde öneriler dile getirilmiştir. Bu öneriler karşısında Sayın Bakan; böyle bir düzenleme yapabilmek için üzerinde değişiklik öngörülen Terörle Mücadele Kanununun tümünün göz önünde bulundurulması gerektiğini, konuyu detaylı bir şekilde değerlendirmeden herhangi bir görüş belirtmelerinin mümkün olmadığını beyan etmiştir.
Tasarının maddelerinin görüşülmesine geçilmiş; Tasarının 1, 2 ve 3 üncü maddeleri Komisyonumuzca aynen kabul edilmiştir.
Raporumuz, esas komisyon olan Plan ve Bütçe Komisyonuna tevdi olunmak üzere Yüksek Başkanlığa saygı ile arz
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/630
Karar No	21
25.02.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanarak Bakanlar Kurulunca 25.06.2003 tarihinde Türkiye Büyük Millet Meclisi Başkanlığına sunulan ve Başkanlıkça 27.06.2003 tarihinde tali komisyon olarak Sağlık, Aile, Çalışma ve Sosyal İşler Komisyonu ile Milli Savunma Komisyonuna, esas komisyon olarak da Komisyonumuza havale edilen (1/630) esas numaralı; Terörle Mücadele Kanununda Değişiklik Yapılmasına Dair Kanun Tasarısı, Komisyonumuzun 23.02.2005 tarihinde Hükümeti temsilen Milli Savunma Bakanı Vecdi Gönül ile Maliye, Milli Savunma ve Sağlık bakanlıkları, Devlet Planlama Teşkilatı Müsteşarlığı ve T.C. Emekli Sandığı Genel Müdürlüğü temsilcilerinin katılımlarıyla yapmış olduğu 32 nci Birleşiminde incelenip, görüşülmüştür.
Bilindiği gibi; ülkemizde terör eylemlerine karşı vatan uğruna hayatını kaybeden veya sakat kalan pek çok şehit ve malulümüz bulunmaktadır. Bu mücadelede mağdur olan maluller ile şehit yakınlarına Devlet desteğinin sağlanması, Devletin Anayasal görevi olmasının yanı sıra vefa borcudur. Anayasamızın 61 inci maddesi ile harp ve vazife şehitlerinin dul ve yetimleri ile malulleri sosyal güvenlik bakımından özel olarak korunması gerekenler arasında gösterilmiştir. Ancak, 3713 sayılı Terörle Mücadele Kanunu kapsamında malul olanlar ile şehit dul ve yetimleri muayene ve tedavileri esnasında çeşitli zorluklarla karşılaşmakta ve bu hizmetlerden yeterince yararlanamamaktadırlar.
Tasarı ve gerekçesi incelendiğinde;
3713 sayılı Kanun kapsamındaki maluller ile şehitlerin dul ve yetimlerinin tedavilerinde kolaylık sağlamak amacıyla T.C. Emekli Sandığınca kendilerine verilen tanıtım kartlarını ibraz etmeleri durumunda; Devlet, üniversite ve Sosyal Sigortalar Kurumu hastaneleri ile askeri hastanelerde tedavi görebilmelerinin ve tedavi giderlerini karşılayacak makamların ayrı ayrı tespit edilmesinin öngörüldüğü anlaşılmaktadır.
Komisyonumuzda Tasarının geneli üzerinde yapılan görüşmelerde düzenlemenin olumlu karşılandığı ve yerinde olduğu ifade edilmiştir.
Tasarı ve gerekçesi Komisyonumuzca da benimsenerek maddelerin görüşülmesine geçilmiştir.
Tasarının;
1 inci maddesi; 06.01.2005 tarihli ve 5283 sayılı Kanunla Sosyal Sigortalar Kurumu hastanelerinin Sağlık Bakanlığına devredilmiş olması nedeniyle, Sosyal SigortalarKurumu ibaresinin madde metninden çıkarılması ve maddenin redaksiyona tabi tutulması suretiyle;
Yürürlük ve yürütmeye ilişkin 2 ve 3 üncü maddeleri aynen,
Kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
12.04.1991 tarihli ve 3713 sayılı Terörle Mücadele Kanununun 21 inci maddesinin birinci fıkrasının (e) bendi aşağıdaki şekilde değiştirilmiştir.
e. Malul olanlar ile ölenlerin dul ve yetimleri, Türkiye Cumhuriyeti Emekli Sandığınca kendilerine verilen tanıtım kartlarını ibraz etmeleri durumunda, Devlet ve üniversite hastaneleri ile askeri hastanelerde muayene ve tedavi edilirler. Bunların her türlü tedavi giderleri; ilgililerin herhangi bir kamu kurumu veya kuruluşunda çalışmaları halinde bu kurum veya kuruluşça; emekli, yaşlılık, malullük veya dul ve yetim aylığı almaları halinde bağlı bulundukları sosyal güvenlik kurumunca, herhangi bir kuruma tabi olarak çalışmamaları, emekli, yaşlılık, malullük veya dul ve yetim aylığı almamaları durumunda Milli Savunma Bakanlığınca karşılanır. Malul olanların eksilen vücut organları, yurt içi veya yurt dışında en son teknik usullere göre yapılması mümkün sunileriyle tamamlatılır ve gerekirse tamir ettirilir veya yenisi yaptırılır.
Madde 0002:
Bu Kanun yayımı tarihinde yürürlüğe girer.
Madde 0002:
Bu Kanun yayımı tarihinde yürürlüğe girer.
Yükleyen: yasinuzunoglu
