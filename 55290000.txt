5529 sayılı Ateşli Silahlar ve Bıçaklar İle Diğer Aletler Hakkında Kanunda Değişiklik Yapılmasına Dair Kanun
Yayımlandığı Resmî Gazete Tarihi: 04.07.2006
Yayımlandığı Resmî Gazete Sayısı: 26218
Kabul Tarihi	29.06.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-236/804
13.02.2001
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 17.1.2001 tarihinde kararlaştırılan Ateşli Silahlar ve Bıçaklar ile Diğer Aletler Hakkında Kanunda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
B. Ecevit
Başbakan
GENEL GEREKÇE
Vatanın bölünmez bütünlüğü uğruna canlarını severek feda eden kahraman vatan evlatlarıyla dul ve yetimlerinin maddi ve manevi açıdan korunması, harp ve vazife şehitlerinin Yüce Milletimize emaneti olan dul ve yetimlerinin taleplerinin, olabildiğince yerine getirilmesi her şeyden önce kutsal bir vatandaşlık borcudur.
2330 sayılı Nakdi Tazminat ve Aylık Bağlanması Hakkında Kanun gereği kendisine Türkiye Cumhuriyeti Emekli Sandığınca aylık bağlanan şehit subay, astsubay ve uzman jandarmaların eşleri, anne veya babaları çeşitli vesilelerle Genelkurmay Başkanlığına yaptıkları müracaatlarda;
Vatan uğruna şehit verdikleri evlatlarının zati tabancalarının, şahadeti müteakip birlik komutanlıkları tarafından kendilerine teslim edildiğini,
Evlatlarının zati tabancalarını teslim almalarını müteakip, şehidin bu değerli hatırasını evinde bulundurabilmek veya taşıyabilmek amacıyla; 6136 sayılı Ateşli Silahlar ve Bıçaklar ile Diğer Aletler Hakkında Kanun ile Ateşli Silahlar ve Bıçaklar Hakkında Yönetmelik gereğince valiliklere müracaat ettiklerini ve kendilerinden bu müracaatları sırasında çeşitli harçlar alındığını,
Devletin şehit ailesi olarak kendilerinden bu harçları talep etmesinin, kendilerini hem psikolojik açıdan hem de ekonomik açıdan olumsuz yönde etkilediğini,
ifade ederek, söz konusu harçların kendilerinden alınmamasını talep etmektedirler.
5434 sayılı Türkiye Cumhuriyeti Emekli Sandığı Kanununun 64 üncü maddesi ile 2330, 2453, 2566, 2629 ve 3713 sayılı kanunlara göre aylık bağlananlar ile ayrıca, barışta ve olağanüstü hallerde yapılan eğitim, tatbikat ve manevralar ile birlik halinde intikaller sırasında, bu harekat ve hizmetlerin sebep ve etkileriyle hayatlarını kaybedenlerin dul ve yetimlerinden sadece ölüm sebebiyle kendilerine intikal eden ateşli silahlar için herhangi bir harç alınmaması uygun olacaktır.
Tasarı ile; en kıymetli varlıkları olan evlatları, eşleri veya babalarını canlarından aziz bildikleri vatanları uğruna gözlerini kırpmadan feda eden fedakâr ailelerin, şehidin en değerli hatıralarından birisi olan şahsî tabancalarını taşırken veya bulundururken herhangi bir harç ödememelerinin sağlanması amaçlanmaktadır.
HÜKÜMETİN TEKLİF ETTİĞİ METİN
ATEŞLİ SİLAHLAR VE BIÇAKLAR İLE DİĞER ALETLER HAKKINDA KANUNDA DEĞİŞİKLİK YAPILMASINA DAİR KANUN TASARISI
Madde - 1.
10.7.1953 tarihli ve 6136 sa-yılı Ateşli Silahlar ve Bıçaklar ile Diğer Aletler Hakkında Kanunun 7 nci maddesinin üçüncü fıkrası aşağıdaki şekilde değiştirilmiştir.
Birinci fıkranın 1, 2, 3 ve 4 numaralı bentlerinde sayılan kişilerle, vefat edenden intikal eden ateşli silahlarla sınırlı olmak kaydıyla, 5434 sayılı Türkiye Cumhuriyeti Emekli Sandığı Kanununun 64 üncü maddesine, 2330 sayılı Nakdi Tazminat ve Aylık Bağlanması Hakkında Kanuna, 2453 sayılı Yurt Dışında Görevli Personele Nakdi Tazminat Verilmesi ve Aylık Bağlanması Hakkında Kanuna, 2566 sayılı Bazı Kamu Görevlilerine Nakdi Tazminat Verilmesi ve Aylık Bağlanması Hakkında Kanuna, 2629 sayılı Uçuş, Paraşüt, Denizaltı, Dalgıç ve Kurbağa Adam Hizmetleri Tazminat Kanunu ve 926 Sayılı Türk Silahlı Kuvvetleri Personel Kanununda Değişiklik Yapılması Hakkında Kanuna ve 3713 sayılı Terörle Mücadele Kanununa göre aylık bağlananlar ile ayrıca, barışta ve olağanüstü hallerde yapılan eğitim, tatbikat ve manevralar ile birlik halinde intikaller sırasında, bu harekat ve hizmetlerin sebep ve etkileriyle hayatlarını kaybedenlerin dul ve yetimlerinin, taşıyacakları veya bulunduracakları ateşli silahların taşınmasına veya bulundurulmasına yetki veren kayıt ve belgeler harca tabi değildir.
MADDE GEREKÇELERİ
Madde - 1.
Madde ile; 5434 sayılı Türkiye Cumhuriyeti Emekli Sandığı Kanununun 64 üncü maddesine, 2330 sayılı Nakdi Tazminat ve Aylık Bağlanması Hakkında Kanuna, 2453 sayılı Yurt Dışında Görevli Personele Nakdi Tazminat Verilmesi ve Aylık Bağlanması Hakkında Kanuna, 2566 sayılı Bazı Kamu Görevlilerine Nakdi Tazminat Verilmesi ve Aylık Bağlanması Hakkında Kanuna, 2629 sayılı Uçuş, Paraşüt, Denizaltı, Dalgıç ve Kurbağa Adam Hizmetleri Tazminat Kanunu ve 926 Sayılı Türk Silahlı Kuvvetleri Personel Kanununda Değişiklik Yapılması Hakkında Kanuna ve 3713 Sayılı Terörle Mücadele Kanununa göre aylık bağlananlar ile ayrıca, barışta ve olağanüstü hallerde yapılan eğitim, tatbikat ve manevralar ile birlik halinde intikaller sırasında, bu harekat ve hizmetlerin sebep ve etkileriyle hayatlarını kaybedenlerin kendilerine aylık bağlanan dul ve yetimlerinin; şehit evlat, eş veya babalarının hatırası olan şahsî tabancalarını bulundurma veya taşımaları karşılığında herhangi bir harç ödememeleri öngörülmektedir.
Madde - 2.
Yürürlük maddesidir.
Madde - 3.
Yürütme maddesidir.
İçişleri Komisyonu Raporu
T.B.M.M.
İçişleri Komisyonu
Esas No	1/572
Karar No	33
30.04.2003
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak, Bakanlar Kurulunca, 13.02.2001 tarihinde 21 inci dönem TBMM Başkanlığına sunulan, Ateşli Silahlar ve Bıçaklar ile Diğer Aletler Hakkında Kanunda Değişiklik Yapılmasına Dair Kanun Tasarısı, söz konusu dönemde sonuçlandırılamadığından hükümsüz sayılmış ve 04.04.2003 tarihinde, Bakanlar Kurulunca, Başkanlığınıza Tasarının yenilendiği bildirilmiştir. Başkanlığınızca, 15.04.2003 tarihinde tali komisyon olarak Komisyonumuza, esas komisyon olarak da Plan ve Bütçe Komisyonuna havale edilen Tasarı, Komisyonumuzun, 30.04.2003 tarihli 11 inci toplantısında Millî Savunma, İçişleri, Maliye ve Adalet bakanlıkları temsilcilerinin de katılımıyla incelenip görüşülmüştür.
Tasarı ile şehit dul ve yetimlerinin, ölüm nedeniyle kendilerine intikal eden ateşli silahlarından harç alınmaması öngörülmektedir.
Komisyonumuzda Tasarının tümü üzerinde yapılan görüşmelerden sonra Tasarı uygun bulunarak maddelerinin görüşülmesine geçilmesi kararlaştırılmıştır.
Tasarının 1 inci maddesi yukarıda belirtilen hususu düzenlemektedir. Ancak düzenleme dikkatlice incelendiğinde iç güvenlik ve asayişin sağlanması amacına yönelik eğitim, tatbikat ve manevralar ile birlik veya grup halinde intikaller şeklinde yapılan harekat ve hizmetlerde görev alan emniyet teşkilâtı personelinin Tasarıya dahil edilmemiş olduğu görülmektedir. Bu nedenle maddeye, emniyet teşkilâtı personeli dul ve yetimlerinin de dahil edilmesi önerilmiştir.
Ayrıca maddedeki düzenlemeye göre, bu tür silahların alımı, sadece harçlardan muaf tutulmuş, eğitime katkı payı vb. ödemelerden muaf tutulmamıştır. Komisyonumuzda yapılan görüşmelerde, bu tür silahların sadece manevi değerinin olduğu ve bu nedenle de hiçbir ödentiye tabi tutulmaması gerektiği dile getirilmiştir. Tasarının kanunlaşması halinde bile, bu silahların edinilmesi için yaklaşık 150 milyon TL gibi bir bedel ödenmektedir. Komisyonumuz bu nedenle bu silahların edinilmesinin her türlü vergi, resim ve harçtan muaf tutulmasını önermiştir.
Bu öneriler doğrultusunda, esas komisyon olan Plan ve Bütçe Komisyonuna önerilen madde şöyledir:
Birinci fıkranın (1), (2), (3) ve (4) numaralı bentlerinde sayılan kişilerle, vefat edenden intikal eden ateşli silahlarla sınırlı olmak kaydıyla, 5434 sayılı Türkiye Cumhuriyeti Emekli Sandığı Kanununun 64 üncü maddesine, 2330 sayılı Nakdi Tazminat ve Aylık Bağlanması Hakkında Kanuna, 2453 sayılı Yurt Dışında Görevli Personele Nakdi Tazminat Verilmesi ve Aylık Bağlanması Hakkında Kanuna, 2566 sayılı Bazı Kamu Görevlilerine Nakdi Tazminat ve Aylık Bağlanması Hakkında Kanuna, 2629 sayılı Uçuş, Paraşüt, Denizaltı, Dalgıç ve Kurbağa Adam Hizmetleri Tazminat Kanunu ve 926 sayılı Türk Silahlı Kuvvetleri Personel Kanununda Değişiklik Yapılması Hakkında Kanuna ve 3713 sayılı Terörle Mücadele Kanununa göre aylık bağlananlar ile ayrıca, barışta ve olağanüstü hallerde askeri veya iç güvenlik ve asayişin sağlanması amacıyla yapılan eğitim, tatbikat ve manevralar ile birlik veya grup halinde intikaller sırasında, bu harekat ve hizmetlerin sebep ve etkileri ile hayatlarını kaybedenlerin dul ve yetimlerinin, taşıyacakları veya bulunduracakları ateşli silahların taşınmasına veya bulundurulmasına yetki veren kayıt ve belgeler her türlü vergi, resim ve harçtan muaftır.
Raporumuz, Plan ve Bütçe Komisyonuna sunulmak üzere arz olunur.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/572
Karar No	20
24.02.2005
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak, Bakanlar Kurulunca 21 inci Dönemde Türkiye Büyük Millet Meclisi Başkanlığına sunulmakla birlikte, sonuçlandırılamayıp hükümsüz sayılan ve 22 nci Dönemde Bakanlar Kurulunca yenilenerek 04.04.2003 tarihinde Türkiye Büyük Millet Meclisi Başkanlığına sunulan ve Başkanlıkça tali komisyon olarak İçişleri Komisyonuna, esas komisyon olarak da Komisyonumuza havale edilen Ateşli Silahlar ve Bıçaklar ile Diğer Aletler Hakkında Kanunda Değişiklik Yapılmasına Dair Kanun Tasarısı, Komisyonumuzun 23.02.2005 tarihinde yaptığı 32 nci Birleşiminde, Millî Savunma Bakanı Vecdi Gönül ile Millî Savunma Bakanlığı, Maliye Bakanlığı ve Devlet Planlama Teşkilatı Müsteşarlığı temsilcilerinin de katılımlarıyla incelenip görüşülmüştür.
Bilindiği gibi, şehitlerimizin zati tabancaları, Türkiye Cumhuriyeti Emekli Sandığınca kendilerine aylık bağlanan dul ve yetimlerine teslim edilmektedir. Ancak, bu silahların bulundurulması ve taşınması için gerekli belgelerden mevzuat gereğince harç alınmaktadır. Oysa, vatanın bölünmez bütünlüğü uğruna canlarını veren şehitlerin dul ve yetimlerinin maddi ve manevi açıdan korunmaları Devletin kutsal bir ödevidir. Bu nedenle, şehit dul ve yetimlerine şehitlerimizden intikal eden ateşli silahlardan harç alınmaması uygun olacaktır.
Tasarı, bu ihtiyacın giderilmesi amacıyla hazırlanmıştır.
Komisyonumuzda Tasarının geneli üzerinde yapılan görüşmeler sırasında Hükümet adına yapılan tamamlayıcı açıklamada; şehitlerden dul ve yetimlerine intikal eden silahlardan harç alınmasının, şehitlerimizin hatırasını yaşatmak isteyen dul ve yetimlerini hem maddi hem de manevi açıdan olumsuz etkilediği, bu nedenle bunlardan harç alınmamasının amaçlandığı ifade edilmiştir.
Geneli üzerindeki görüşmelerden sonra Tasarı ve gerekçesi Komisyonumuzca da benimsenerek maddelerin görüşülmesine geçilmiştir.
Tasarının;
Çerçeve 1 inci maddesi; bu madde ile değiştirilmesi öngörülen fıkranın, tali komisyonca yapılan değişikliğe paralel olarak, askerî amaçların yanı sıra iç güvenlik ve asayişin sağlanması amacıyla yapılan eğitim, tatbikat, manevra ve intikaller sırasında şehit olanların dul ve yetimlerini de kapsayacak, dul ve yetimlere intikal eden bu silahların taşınmasına veya bulundurulmasına yetki veren kayıt ve belgelerin her türlü vergi, resim ve harçtan muaf tutulmasını sağlayacak şekilde yeniden düzenlenmek suretiyle,
Yürürlük ve yürütmeye ilişkin 2 nci ve 3 üncü maddeleri ise aynen,
Kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygıyla arz olunur.
Madde 0001:
10.07.1953 tarihli ve 6136 sayılı Ateşli Silahlar ve Bıçaklar ile Diğer Aletler Hakkında Kanunun 7 nci maddesinin birinci fıkrasının (4) numaralı bendinin (B) alt bendine
e) Çarşı ve mahalle bekçilerinden, ibaresi eklenmiş, aynı maddenin üçüncü fıkrası aşağıdaki şekilde değiştirilmiş ve üçüncü fıkradan sonra gelmek üzere aşağıdaki fıkra eklenmiştir.
Birinci fıkranın (1), (2), (3) ve (4) numaralı bentlerinde sayılan kişilere ait silahların, 5434 sayılı Türkiye Cumhuriyeti Emekli Sandığı Kanununun 64 üncü maddesine, 2330 sayılı Nakdi Tazminat ve Aylık Bağlanması Hakkında Kanuna, 2453 sayılı Yurt Dışında Görevli Personele Nakdi Tazminat Verilmesi ve Aylık Bağlanması Hakkında Kanuna, 2566 sayılı Bazı Kamu Görevlilerine Nakdi Tazminat Verilmesi ve Aylık Bağlanması Hakkında Kanuna, 2629 sayılı Uçuş, Paraşüt, Denizaltı, Dalgıç ve Kurbağa Adam Hizmetleri Tazminat Kanunu ve 926 Sayılı Türk Silahlı Kuvvetleri Personel Kanununda Değişiklik Yapılması Hakkında Kanuna ve 3713 sayılı Terörle Mücadele Kanununa göre aylık bağlananlara ait silahların, barışta veya olağanüstü hallerde iç güvenlik ve asayişin sağlanmasına yönelik her türlü faaliyet, eğitim, tatbikat ve manevralar ile birlik veya grup halinde intikaller sırasında veya bu harekat ve hizmetlerin sebep ve etkileri ile hayatlarını kaybedenlerin ana, baba, eş ve çocuklarına bu kişilerden intikal eden ateşli silahlar ile yukarıda sayılan kanunlara göre aylık bağlanmamış olsa bile bu şekilde yaralananlara ait ateşli silahların taşınmasına veya bulundurulmasına yetki veren kayıt ve belgeler her türlü resim, vergi ve harçtan muaftır.
Barışta veya olağanüstü hallerde iç güvenlik ve asayişin sağlanması amacıyla yürütülen her türlü faaliyet, eğitim, tatbikat ve manevralar ile birlik veya grup halinde intikaller sırasında bu harekat ve hizmetlerin sebep ve etkileriyle vefat edenlerden (şehit, er, erbaş ve malûl gaziler dahil) intikal eden silah bulunmaması durumunda; bunların ana, baba, eş ve çocuklarından sadece birinin, bir ateşli silahla sınırlı olmak kaydıyla, silah taşımasına veya bulundurmasına yetki veren kayıt ve belgeler her türlü resim, vergi ve harçtan muaftır.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
