854 sayılı Deniz İş Kanunu 29.04.1967
Yayımlandığı Resmî Gazete Tarihi: 29.04.1967
Yayımlandığı Resmî Gazete Sayısı: 12586
Kabul Tarihi	20.04.1967
Madde 0001: Kanun kapsamı
Bu Kanun denizlerde, göllerde ve akarsularda Türk Bayrağını taşıyan ve yüz ve daha yukarı grostonilatoluk gemilerde bir hizmet akdi ile çalışan gemi adamları ve bunların işverenleri hakkında uygulanır.
Aynı işverene ait gemilerin grostonilatoları toplamı yüz veya daha fazla olduğu veyahut işverenin çalıştırdığı gemi adamı sayısı 5 veya daha fazla bulunduğu takdirde birinci bent hükmü uygulanır.
Bu Kanunun uygulanmasında; sandal, mavna, şat, salapurya gibi olanlarda (gemi) sayılır.
Cumhurbaşkanı (1), ekonomik ve sosyal gerekler bakımından bu Kanun hükümlerini yukarıdaki bentlerin kapsamı dışında kalan gemilerle gemi adamlarına ve bunların işverenlerine kısmen veya tamamen teşmile yetkilidir.
Yukarıdaki bentlerde yazılı gemilerin bu Kanun kapsamına alınmaları sebebiyle yapılabilecek itirazlar Çalışma Bakanlığı tarafından incelenerek karara bağlanır. Bu itirazlar kanunun uygulanmasını durdurmaz.
(1) Bakanlar Kurulu İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile Cumhurbaşkanı şeklinde değişmiştir.
Madde 0002: İşveren, gemiadamı, kaptan ve işveren vekilinin tarifi
A) Gemi sahibine veya kendisinin olmayan bir gemiyi kendi adına ve hesabına işleten kimseye işveren denir.
B) Bir hizmet akdine dayanarak gemide çalışan kaptan, zabit ve tayfalarla diğer kimselere gemiadamı denir.
C) Gemiyi sevk ve idare eden kimseye veya zorunlu sebeplerle görevi başında bulunmaması halinde ona vekalet eden kimseye kaptan denir.
Ç) Kaptan veya işveren adına ve hesabına hareketle yetkili olan kimseye işveren vekili denir.
İşveren vekilinin bu sıfatla gemi adamlarına karşı muamele ve taahhütlerinden doğrudan doğruya işveren sorumludur.
Madde 0003: Saklı hükümler
Türk Ticaret Kanunun deniz ticaretinden bahseden dördüncü kitabındaki kaptan ile işveren arasındaki ilişkilere ait hükümler saklıdır.
Madde 0004: Yabancı gemiadamları
Bu Kanun hükümleri, mütekabiliyet esaslarına göre Türk gemiadamlarına aynı mahiyette haklar tanıyan devletlerin uyruğunda olup bu kanun kapsamına giren gemilerde çalışan gemiadamlarına da uygulanır.
Madde 0005: Yazılı akit
Hizmet akti işveren veya işveren vekiliyle gemiadamı arasında yazılı olarak iki nüsha yapılır ve taraflardan her birine birer nüsha verilir.
Madde 0006: Yazılı akdin şekli
Bu kanuna göre yapılacak yazılı akitlerde aşağıdaki hususların bulunması gerekir.
İşverenin adı ve soyadıyla ikametgah adresi,
Gemiadamının adı, soyadı, doğum tarihi ve yeri, sicil numarası ve ikametgah adresi,
Gemiadamının çalışacağı geminin ismi, sicil numarası, grostonilatosu ve kaydedildiği sicil dairesi (Gemiadamının aynı işverenin muhtelif gemilerde çalışması ihtimali mevcutsa, bu hizmet aktinde ayrıca belirtilir.)
Aktin yapılacağı yer ve tarih,
Gemiadamının göreceği iş,
Gemiadamının hizmete başlayacağı tarih ve yer,
Hizmet aktinin belli bir süre için yapılmış olup olmadığı, belli bir süre için yapılmış ise süresi veya sefer üzerine ise hangi sefer olduğu,
Kararlaştırılan ücret esası ile miktarı,
Ücretin ödeme zamanı ve yeri ile zorunlu tutulan işverenler için gemiadamının ücret, prim, ikramiye ve bu nitelikteki her çeşit istihkakının ödeneceği banka özel hesap numarası (1),
Avans şartları,
Diğer iş şartları,
Trimciler ve ateşçiler ile yapılacak hizmet akitlerinde 25.5.1959 gün ve 7292 sayılı Kanunla onanan sözleşme özeti.
1) Bu Bölümde Geçen ile zorunlu tutulan işverenler için gemiadamının ücret, prim, ikramiye ve bu nitelikteki her çeşit istihkakının ödeneceği banka özel hesap numarası ibaresi 08.05.2008 tarih ve 26870 sayılı Resmi Gazetede yayımlanan Kanun ile Eklenmiştir
Madde 0007: Belirli süre veya sefer için akit
Hizmet akti belirli bir süre veya sefer için yahut süresiz olarak yapılabilir.
Belirli bir süre için yapılmış hizmet akti bu sürenin bitiminde sona erer. Hizmet akti gemi seyir halinde iken sona ererse, akit geminin ilk limana varmasına ve güvenlik altına alınmasına kadar devam eder.
Belirli sefer için yapılan hizmet akti, akitte yazılı seferin sonunda geminin vardığı limanda yükünü boşaltmasıyla sona erer.
Madde 0008: Akit süresinin uzaması
Belirli bir sefer için yapılmış olan hizmet aktinin sonunda gemiadamı işveren veya işveren vekilinin muvafakatiyle işe devam eder ve gemi de sefere çıkarsa, hizmet akti bu sefer süresince uzatılmış sayılır.
Belirli bir süre için yapılmış olan hizmet aktinin sonunda gemiadamı işveren veya işveren vekilinin muvafakatiyle işe devam ederse hizmet akti aynı süre için uzatılmış sayılır.
Madde 0009: Resim ve harçtan muafiyet
Gemiadamiyle işveren veya işveren vekili arasında yapılacak hizmet akitleri, her türlü resim ve harçtan muaftır.
Madde 0010: Deneme süresi
Süresi belirli olmayan hizmet akitlerinde deneme süresi en çok bir aydır.
Bu süre içinde taraflar hizmet akdini bildirimsiz ve tazminatsız bozabilir. Ancak gemiadamının çalıştığı günler için ücret hakkı saklıdır.
Madde 0011: Çalışma ve kimlik karnesi
(Madde 11.09.2014 tarih ve 29116 sayılı Resmi Gazetede yayımlanan 6552 Sayılı Kanunla Yürürlükten Kaldırılmıştır.)
Madde 0012: Çalışma belgesi
İşinden ayrılan gemiadamına işveren veya işveren vekili tarafından işinin çeşidinin ne olduğunu ve süresini gösteren bir belge verilir. Bu belgeye gemiadamı isterse, kendisinin durumu ve davranışlariyle, çalışmasının ne yolda olduğu da ayrıca yazılır. İşveren veya işveren vekilinin belgedeki imzası, gemiadamı dilerse bağlama limanındaki liman reisliği tarafından onaylanır.
Kamu hizmeti gören idarelere yahut kamu yararına yardımcı derneklere bağlı gemilerden çıkan gemiadamının aldığı belgeler hakkında yukarki onay hükmü uygulanmaz.
İşveren veya işveren vekili, gemiadamının istediği belgeyi vermemekte direnirse yahut belgeye gemiadamı için doğru olmıyan yazılar yazarsa, gemiadamının yahut yine işine girdiği işverenin isteği üzerine, bağlama limanındaki liman reisliğince yapılacak inceleme sonucunu gösteren bir belge gemiadamına veya yeni işverene verilir. Liman reisliği tarafından yapılacak inceleme bir haftada bitirilir.
Kamu hizmeti gören idarelerle bağlı gemilerden çıkan gemiadamına belge verilmek istenmez veyahut belgeye doğru olmıyan yazılar yazılırsa, gerekli incelemenin yapılması için bu gemilerin bağlı oldukları makamlara başvurulur.
Belgenin vaktinde verilmemesi veyahut doğru olmıyan yazılar bulunmasından zarar gören gemiadamı veya gemiadamını işe alan yeni işveren eski işverenden tazminat isteyebilir.
Bu belgeler her türlü resim ve harçtan muaftır.
Madde 0013:Engelli (1) ve eski hükümlü çalıştırma
Bu kanunun kapsamına giren işveren veya işveren vekilleri, işyerlerinde İş Kanunun ve bununla ilgili yönetmeliğin (1) bu konuda koyduğu hükümler, esaslar, ölçüler ve şartlara göre engelli (1) ve eski hükümlü gemiadamı çalıştırmak zorundadır.
(1) Sakat ve sakat İbareleri 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle Engelli ve engelli olarak değişmiştir.
(2) tüzüğün İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile yönetmeliğin şeklinde değişmiştir.
Madde 0014: Önelsiz fesih ve infisah
Süresi belirli olan veya olmıyan yahut da sefer üzerine yapılan hizmet akti:
İşveren veya işveren vekili tarafından:
a) Gemiadamının herhangi bir limanda geminin hareketinden önce gemiye dönerek hizmete girmemesi veya gemiye hiç dönmemesi,
b) Gemiadamının gemide hizmet görmesinin tutukluluk, hapis veya gemide çalışmaktan menolunması gibi sebeplerle imkansız bir hal alması,
c) Gemiadamının işveren veya işveren vekiline karşı, kanuna, hizmet akitlerine, sair iş ve çalışma şartlarına aykırı hareket etmesi,
ç) Gemiadamının işveren veya işveren vekiline karşı denizcilik kural ve teamüllerine veya ahlak ve adaba aykırı hareket etmesi,
Gemiadamı tarafından:
Ücretinin kanun hükümleri veya hizmet akti gereğince ödenmemesi,
İşveren veya işveren vekilinin gemiadamına karşı, kanuna, hizmet akitlerine veya sair iş şartlarına aykırı hareket etmesi,
İşveren veya işveren vekilinin gemiadamına karşı denizcilik kural ve teamüllerine veya ahlak ve adaba aykırı hareket etmesi,
İşveren, işveren vekili veya gemiadamı tarafından:
Geminin herhangi bir sebeple 30 günden fazla bir süre seferden kaldırılması,
Gemiadamının herhangi bir sebeple sürekli olarak gemide çalışmasına engel bir hastalığa yakalanması veya engelli hâle gelmesi (1),
Hallerinde feshedilebilir.
Geminin kayba uğraması, terk edilmesi ve harp ganimeti ilan edilmesi veyahut Türk Bayrağından ayrılması hallerinde ise hizmet akti kendiliğinden bozulur.
(1) engel bir hastalığa veya sakatlığa uğraması İbaresi 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle engel bir hastalığa yakalanması veya engelli hâle gelmesi olarak değişmiştir.
Madde 0015: Fesih hakkını kullanma öneli
14 üncü maddede işveren, işveren vekili veya gemi adamına tanınan akti feshetmek yetkisi, iki taraftan birinin bu çeşit davranışlarda bulunduğunu öbür tarafın öğrendiği günden başlayarak (6) işgünü geçtikten ve her halde fiilin vukuundan itibaren bir sene sonra kullanılamaz.
Bu hallere dayanılarak akti süresi içinde fesheden taraf ayrıca mahkemeye başvurarak öbür taraftan tazminat isteyebilir.
Madde 0016: Akdin çözülmesinde bildirim
Süresi belirsiz hizmet akti 14 üncü maddede yazılı durumlar dışında gemiadamının işer alınmasından itibaren altı ay geçmedikçe bozulamaz.
Süresi belirsiz hizmet akitlerinin çözülmesinden önce durumun diğer tarafa bildirilmesi gerekir.
Hizmet akdi:
İşi altı ay sürmüş gemiadamı için, bildirimin diğer tarafa yapılmasından başlayarak iki hafta sonra,
İşi altı aydan birbuçuk yıla kadar sürmüş olan gemiadamı için, bildirimin diğer tarafa yapılmasından başlayarak dört hafta sonra,
İşi birbuçuk yıldan üç yıla kadar sürmüş olan gemiadamı için, bildirimin diğer tarafa yapılmasından başlayarak altı hafta sonra,
Bozulmuş olur.
Öneller asgari olup toplu iş sözleşmesiyle veya hizmet akti ile artırılabilir.
Bildirme şartına uymayan taraf, yukarıda yazılı önellere uygun ücret tutarında tazminat ödemek zorundadır.
Gemiadamının sendikaya üye olması, şikayete başvurması gibi sebeplerle işinden çıkarılması hallerinde ve genel olarak hizmet aktini bozma hakkının kötüye kullanıldığını gösteren diğer durumlarda B bendinde yazılı önellere ait ücretlerin üç katı tutarı, tazminat olarak ödenir.
Tarafların ayrıca tazminat isteme hakkı saklıdır.
Madde 0017: Fesih hükmünün başlangıcı
14 ve 16 ncı maddelere göre hizmet aktinin feshinde fesih keyfiyeti, gemi seyir halinde ise, kararlaştırılmış limanda ve kararlaştırılmış liman değiştirildiği takdirde ilk uğrayacağı limanda geminin emniyet altına alınmasına kadar uzatılmış sayılır.
Madde 0018: Fesihin bildirilmesi
Hizmet aktinin işveren veya işveren vekili tarafından feshedilmesi halinde sebepleri ile birlikte gemi adamına yazılı olarak bildirilmesi şarttır. Bildirim imkanı olmayan hallerde durum bir tutanakla tespit olunur.
Madde 0019: Fesihi kapsamayan hal
Geminin Türk Bayrağını taşıma hakkı bulunduğu sürece mülkiyetin kısmen veya tamamen herhangi bir şahsa geçmesi hizmet aktinin feshini gerektirmez.
Madde 0020: Fesihin bildirilmesi
(17.10.1980 gün ve 2319 sayılı Kanunla değişen şekli) Bu Kanuna tabi gemiadamlarının hizmet akitlerinin:
İşveren tarafından bu Kanunun 14 üncü maddesinin 1 inci bendinde gösterilen sebepler dışında,
Gemiadamı tarafından bu Kanunun 14 üncü maddesinin II nci ve III üncü bentleri uyarınca,
Muvazzaf askerlik hizmeti dolayısıyla,
Bağlı bulundukları kanunla kurulu kurum veya sandıklardan yaşlılık, emeklilik veya malullük aylığı, yahut toptan ödeme almak amacıyla;
Feshedilmesi veya gemiadamının ölümü veya 14 üncü maddenin 4 üncü bendi sebebiyle son bulması hallerinde gemiadamının işe başladığı tarihten itibaren hizmet akdinin devamı süresince her geçen tam yıl için işverence gemiadamına 30 günlük ücreti tutarında kıdem tazminatı ödenir. Bir yıldan artan süreler için de aynı oran üzerinden ödeme yapılır.
Gemiadamlarının kıdemleri hizmet akdinin devam etmiş veya fasılalarla yeniden akdedilmiş olmasına bakılmaksızın aynı işverenin bir veya değişik gemilerinde ve hizmetinde çalıştıkları süreler göz önüne alınarak hesaplanır. Geminin devir veya intikali yahut herhangi bir suretle bir işverenden başka bir işverene geçmesi veya başka bir yere nakli halinde gemiadamının kıdemi işyeri veya işyerlerindeki hizmet akitleri sürelerinin toplamı üzerinden hesaplanır. 12.7.1975 tarihinden itibaren geminin devri veya herhangi bir suretle el değiştirmesi halinde işlemiş kıdem tazminatlarından her iki işveren sorumludur. Ancak işyerini devreden işverenlerin bu sorumlulukları gemiadamını çalıştırdıkları sürelerle ve devir esnasındaki gemiadamının aldığı ücret seviyesiyle sınırlıdır.
12.7.1975 tarihinden evvel işyeri devrolunmuş veya herhangi bir suretle el değiştirmişse devir mukavelesinde aksine bir hüküm yoksa işlemiş kıdem tazminatlarından yeni işveren sorumludur.
Gemiadamının birinci bendin 4 üncü fıkrası hükmünden faydalanabilmesi için aylık veya toptan ödemeye hak kazanmış bulunduğunu ve kendisine aylık bağlanması veya toptan ödeme yapılması için yaşlılık sigortası bakımından bağlı bulunduğu kuruma veya sandığa müracaat etmiş olduğunu belgelemesi şarttır. Gemiadamının ölümü halinde bu şart aranmaz.
T.C. Emekli Sandığı Kanunu ve Sosyal Sigortalar Kanununa veya yalnız Sosyal Sigortalar Kanununa tabi olarak sadece aynı ya da değişik kamu kuruluşlarında geçen hizmet sürelerinin birleştirilmesi suretiyle Sosyal Sigortalar Kanununa göre yaşlılık veya malullük aylığına ya da toptan ödemeye hak kazanan gemiadamına, bu kamu kuruluşlarında geçirdiği hizmet sürelerinin toplamı üzerinden son kamu kuruluşu işverenince kıdem tazminatı ödenir.
Yukarıda belirtilen kamu kuruluşlarında gemi adamının hizmet akdinin evvelce bu maddeye göre kıdem tazminatı ödenmesini gerektirmeyecek şekilde sona ermesi suretiyle geçen hizmet süreleri kıdem tazminatının hesabında dikkate alınmaz.
Ancak, bu tazminatın T.C. Emekli Sandığına tabi olarak geçen hizmet süresine ait kısmı için ödenecek miktar, yaşlılık veya malullük aylığının başlangıç tarihinde T.C. Emekli Sandığı Kanununun yürürlükteki hükümlerine göre emeklilik ikramiyesi için öngörülen miktardan fazla olamaz.
Bu maddede geçen kamu kuruluşları deyimi genel, katma ve özel bütçeli idareler ile 468 sayılı Kanunun 4 üncü maddesinde sayılan kurumları kapsar.
Aynı kıdem süresi için bir defadan fazla kıdem tazminatı veya ikramiye ödenmez.
Kıdem tazminatının hesaplanması, son ücret üzerinden yapılır. Sefer, parça başına, akort, götürü veya yüzde usulü gibi ücretin sabit olmadığı hallerde son bir yıllık süre içinde ödenen ücretin o süre içinde çalışılan günlere bölünmesi suretiyle bulunacak ortalama ücret bu tazminatın hesabına esas tutulur.
Ancak, son bir yıl içinde işçi ücretine zam yapıldığı takdirde tazminata esas ücret, gemiadamının işten ayrılma tarihi ile zammının yapıldığı tarih arasında alınan ücretin aynı süre içinde çalışılan günlere bölünmesi suretiyle hesaplanır.
16 ncı maddenin (D) bendinde sözü geçen tazminat ile bu maddede yer alan kıdem tazminatına esas olacak ücretin hesabında 29 uncu maddenin birinci fıkrasında yazılı ücrete ilaveten gemiadamına sağlanmış olan para ve para ile ölçülmesi mümkün akdi ve kanundan doğan menfaatler de göz önünde tutulur.
Bu maddede belirtilen kıdem tazminatı ile ilgili 30 günlük süre hizmet akitleri veya toplu iş sözleşmeleri ile gemiadamı lehine değiştirilebilir.
(10.12.1982 gün ve 2762 sayılı Kanunla değişen fıkra) Ancak, toplu sözleşmelerle ve hizmet akitleriyle belirlenen kıdem tazminatlarının yıllık miktarı, Devlet Memurları Kanununa tabi en yüksek Devlet memuruna 5434 sayılı T.C. Emekli Sandığı kanunu hükümlerine göre bir hizmet yılı için ödenecek azami emeklilik ikramiyesini geçemez.
Gemiadamının ölümü halinde yukarıdaki hükümlere göre doğan tazminat tutarı, kanuni mirasçılarına ödenir.
Kıdem tazminatından doğan sorumluluğu işveren, özel şahıslara veya sigorta şirketlerine sigorta ettiremez.
İşveren sorumluluğu altında ve sadece yaşlılık, emeklilik, malullük, ölüm ve toptan ödeme hallerine mahsus olmak kaydiyle Devlet veya kanunla kurulu kurumlarda veya %50 hisseden fazlası Devlete ait bir bankada veya bir kurumda işveren tarafından kıdem tazminatı ile ilgili bir fon tesis edilir.
Fon tesisi ile ilgili hususlar kanunla düzenlenir.
Madde 0021: Yurda iade
Hizmet aktinin, 14 üncü maddenin, I, II, III ve IV üncü bentlerine göre işveren veya işveren vekili veya gemiadamı tarafından yurt dışında feshi halinde, işveren veya işveren vekili gemiadamını hizmet aktinde başka hüküm yoksa, geminin bağlama limanına iade etmek ve gemiadamının iadeye ilişkin bu durumuna uygun yol, iaşe ve sair zaruri masraflarını karşılamak veya ödemek zorundadır.
Şu kadar ki, hizmet aktinin feshi 14 üncü maddenin 1 inci bendine ve II nci bendin (a) ve (b) fıkralarına göre yapılmış ise işveren vekili yaptığı iade masraflarını gemiadamından yurtta isteyebilir.
Madde 0022: Yabancı gemiadamının iadesi
Yabancı gemiadamiyle yapılan hizmet akdinde ayrı bir hüküm yoksa, işveren veya işveren vekili yabancı gemi adamını ikametgahın bulunduğu mahal limanına iade etmek zorundadır.
Madde 0023: Yurt içinde iade zorunluluğu
Hizmet aktinin herhangi bir Türk limanında feshi halinde akitte başka hüküm yoksa, gemi adamının işveren veya işveren vekili tarafından 21 inci maddedeki ölçüler içinde bağlama limanına iadesi zorunludur.
Ancak, hizmet aktinin, 14 üncü maddesinin 1 inci bendine göre feshi halinde bu madde hükmü uygulanmaz.
Madde 0024: İade zorunluğuna uymamak
İşveren veya işveren vekilinin 21 ve 23 üncü maddelerde belirtilen zorunluluğa uymaması halinde, gemiadamı yurda dönmek için yaptığı durumuna uygun yol, iaşe ve sair masrafları ve ayrıca 15 günlük ücreti tutarında bir tazminatı işveren veya işveren vekilinden isteyebilir.
Madde 0025: İade hakkında yoksunluk
Yabancı bir memlekette işine son verilen veya hizmet akti yabancı bir memlekette sona eren gemiadamı, o memlekette denizcilik işleriyle ilgili olsan veya olmasın, başka bir işverenle hizmet akti yaparsa eski işveren veya işveren vekilinin gemiadamını yurda iade zorunluluğu kalkar.
21,22, ve 23 üncü maddelerde yazılı hallerde gemiadamı, işine son verilmesi yahut da hizmet akdinin sona ermesi gününden başlayarak bir hafta içinde yurda iade edilmesini istemezse işveren veya işveren vekili iade ile zorunlu tutulamaz.
Bu kanunun 14 üncü maddesinin (I) numaralı bendinin (b) fıkrasında yazılı durumlar gemiadamına yüklenemeyecek sebepler altında doğmuşsa veya gemiadamı için hastalık ve sair zorunlu sebepler meydana gelmişse bu maddenin ikinci fıkrasındaki bir haftalık süre, engellerin kalktığı günden itibaren başlar.
Madde 0026: İş süresi
Genel bakımdan iş süresi, günde sekiz ve haftada kırk sekiz saattir. Bu süre haftanın iş günlerine eşit olarak bölünmek suretiyle uygulanır.
İş süresi, gemi adamının iş başında çalıştığı veya vardiya tuttuğu süredir.
İşveren veya işveren vekili, gemi adamının vardiyalarını, yemek ve dinlenme zamanlarını bir çizelge ile belirtmek ve bu çizelgeyi gemiadamlarının görebilecekleri bir yere asmak zorundadır.
Madde 0027: İstisnalar
Aşağıdaki işleri görenler bu kanunun iş sürelerine ilişkin hükümlerine tabi değildir.
Birden fazla kaptanın bulunduğu gemilerde birinci kaptan veya bu Kanunun 2 nci maddesinin (c) fıkrasında yazılı olduğu şekilde kendisine vekalet eden kimse (kılavuz kaptanlar dahil),
Birden fazla makinistin bulunduğu gemilerde baş makinist,
Doktor ve sağlık memurları,
Hemşire ve hastabakıcılar,
Asıl görevleri can, mal ve gemi kurtarma olan kurtarma gemilerinde çalışan gemi adamları,
Gemide kendi nam ve hesabına çalışanlar.
Madde 0028: Fazla saatlerle çalışma
Bu Kanuna göre tespit edilmiş bulunan iş sürelerinin aşılması suretiyle yapılan çalışmalar, fazla saatlerle çalışma sayılır.
Yapılacak fazla çalışmanın her saatine ödenecek ücret normal çalışma ücretinin saat başına düşen miktarı %25 oranında artırılmak suretiyle bulunacak miktardan az olamaz.
Aşağıda yazılı haller fazla saatlerle çalışma sayılmaz:
Geminin, gemideki şahısların veya gemi hamulesinin selameti için kaptanın yapılmasını zaruri gördüğü işler,
Gümrük, karantina ve sair sıhhi formaliteler dolayısiyle yerine getirilmesinde zorunluluk bulunan ilave işler,
Gemi seyir halinde veya limanda iken gemide yaptırılan (yangın, gemiyi terk etme, denizde çatışma, denizde adam kurtarma ve savunma) talimleri. Fazla saatlerle çalışmaları belgelemek üzere işveren veya işveren vekili noterden tasdikli ayrı bir defter tutmak zorundadır.
Bu defterde gemiadamına uygulanan zam nispetleriyle fazla çalışmanın yapıldığı gün ve o güne düşen miktarı ve gemiadamının hak ettiği fazla çalışma ücreti gösterilir. Fazla saatlerle çalışma ücretlerinin asıl ücretler için hizmet akdinde gösterilmiş bulunan zaman, yer ve devrelerle, işveren veya işveren vekili tarafından gemiadamlarına tam olarak ödenmesi zorunludur.
Madde 0029: Ücret
(Fıkra 08.05.2008 tarih ve 26870 sayılı Resmi Gazetede yayımlanan Kanun ile Değişmiştir.) Ücret, prim, ikramiye ve bu nitelikteki her çeşit istihkak gemiadamına işi karşılığında işveren veya işveren vekili tarafından ödenen bir meblağdır. Çalıştırılan gemiadamına ücret, prim, ikramiye ve bu nitelikteki her çeşit istihkakın özel olarak açılan banka hesabına yatırılmak suretiyle ödenmesi hususunda; tabi olduğu vergi mükellefiyeti türü, işletme büyüklüğü, çalıştırdığı gemiadamı sayısı, işyerinin bulunduğu il ve benzeri gibi unsurları dikkate alarak işverenleri veya işveren vekillerini zorunlu tutmaya, banka hesabına yatırılacak ücret, prim, ikramiye ve bu nitelikteki her çeşit istihkakın, brüt ya da kanuni kesintiler düşüldükten sonra kalan net miktar üzerinden olup olmayacağını belirlemeye Çalışma ve Sosyal Güvenlik Bakanlığı, Maliye Bakanlığı ve Hazine Müsteşarlığından sorumlu Devlet Bakanlığı müştereken yetkilidir. Çalıştırdığı gemiadamlarının ücret, prim, ikramiye ve bu nitelikteki her çeşit istihkakını özel olarak açılan banka hesapları vasıtasıyla ödeme zorunluluğuna tabi tutulan işverenler veya işveren vekilleri, gemiadamlarının ücret, prim, ikramiye ve bu nitelikteki her çeşit istihkakını özel olarak açılan banka hesapları dışında ödeyemezler. Gemiadamlarının ücret, prim, ikramiye ve bu nitelikteki her çeşit istihkakının özel olarak açılan banka hesaplarına yatırılmak suretiyle ödenmesine ilişkin diğer usûl ve esaslar anılan bakanlıklarca müştereken çıkarılacak yönetmelikle düzenlenir.
(Fıkra 08.05.2008 tarih ve 26870 sayılı Resmi Gazetede yayımlanan Kanun ile Değişmiştir.) Ücret, prim, ikramiye ve bu nitelikteki her çeşit istihkakın, gemi adamına hizmet akdinde gösterilen yer ve devrelerde tam olarak ödenmesi, işverenler ile işveren vekillerinin birinci fıkra uyarınca zorunlu tutulduğu durumlarda ise özel olarak açılan banka hesabına yatırılması mecburidir.
Ücret ödeme devresi bir aydan fazla olamaz.
Hizmet aktinin sona ermesi veya bozulması halinde işveren veya işveren vekili gemiadamının ücretini derhal ve tam olarak ödemek zorundadır.
Haklı bir sebep olmaksızın işini yapmayan gemiadamı, keyfiyet gemi jurnalına kaydedilmek ve jurnali yoksa bir tutanakla belgelenmek şartiyle bu müddete ait ücretten mahrum edilir. Bu yüzden uğradığı zararın telafisi için işverenin tazminat istemek hakkı saklıdır.
Madde 0030: Avans
İşveren veya işveren vekili, gemiadamlarının istekleri halinde kendilerine hizmet akdinde yazılı esaslara göre avans ödemeye zorunludur.
Madde 0031: Ücret defteri
Her gemide, noterlikçe tasdikli bir ücret ödeme defteri tutulur. Şu kadar ki, liman seferi yapan gemilerde bu defter işveren bürosunda da tutulabilir.
Hizmet akitleri gereğince gemiadamlarına yapılacak her çeşit ödemelerin bu deftere kaydedilmesi ve kayıtların imza veya makbuzlarla belgelenmesi zorunludur.
İstek halinde, bu kayıtların tasdikli bir örneği gemi adamına verilir. Bu muameleler her türlü resimden muaftır.
Belgeye dayanmaksızın yapılan ödeme iddiaları muteber değildir.
Madde 0032: Ücretin saklı kısmı
Gemiadamlarının ücretinin ayda 240 lirası haczedilemez veya başkasına devir ve temlik olunamaz. Ancak gemi adamının bakmak zorunda olduğu aile üyeleri için hakim tarafından takdir edilecek miktar bu paraya dahil değildir. Bu kayıtlamalar, nafaka borcu alacaklılarının haklarını kaldırmaz.
Madde 0033: İşveren hesabına iaşe
Bu kanuna tabi gemilerde iaşe servisi kurulması zorunludur. Gemiadamları hizmete başladığı günden başlayarak hizmetten çıkış anına kadar gemide işveren tarafından bedelsiz iaşe olunurlar. İaşenin zorunlu sebeplerle uygulanmaması halinde işveren veya işveren vekilince başkaca münasip bir iaşe sağlanır veya nakden ödeme usulü uygulanır.
Limanlar içinde, şehir hatlarında, körfezlerde, göllerde ve akarsularda yolcu ve yük nakleden gemilerde, mavna, şat ve benzerlerinde iaşe servisi kurulması zorunlu değildir. Bu durumda işveren veya işveren vekili iaşe zorunluluğunu nakden ödemek suretiyle yerine getirir.
Madde 0034: İkamet yeri sağlanması
Gemiadamlarına işe giriş gününden başlayarak işten çıkış gününe kadar rütbeleri, sayıları ve geminin büyüklüğüne uygun olarak ve yalnız kendileriyle eşyalarına ait olmak üzere gemi içinde ikamet yerleri bedelsiz olarak sağlanır.
Herhangi bir zorunlu sebep yüzünden gemiadamlarının gemide ikametine imkan olmazsa işveren veya işveren vekili tarafından başka bir ikamet imkanı sağlanır.
Madde 0035: İkamet yerleri ve ikamet hakkında
(16 Şubat 1990 tarihli Resmi Gazetede yayımlanan ve aynı tarihte yürürlüğe giren 3612 sayılı Kanunun 53 üncü maddesiyle değişik şekli) Bu Kanuna tabi gemilerde gemiadamları tahsis edilen yatma, dinlenme ve yemek yerleriyle gemide bulundurulacak ilaç, tıbbi alet ve malzeme ve revirlerde bulunması gereken şartlar ve gemiadamlarına verilecek iaşe maddelerinin ölçü ve nitelikleri bu şart ve niteliklerinden hangilerinin önemleri bakımından esasa ilişkin ve birinci derecede ve hangilerinin ise ikinci derecede sayılacakları ve iaşe ile ilgili ne çeşit kurullar kurulacağı ve kurulların görev ve yetkileri Çalışma ve Sosyal Güvenlik, Sağlık ve Ulaştırma Bakanlıkları tarafından beraberce hazırlanacak bir yönetmelikte gösterilir.
Gemiadamı, işveren veya işveren vekili tarafından sağlanacak iaşenin yukarıda sözü geçen yönetmelikte gösterilen ölçülerden noksan olması halinde aradaki farkın bedelini ve iaşenin hiç verilmemesi halinde tamamının bedelini işveren veya işveren vekilinden isteyebilir. Şu kadar ki, gemiadamının iddiasını, tazminde esas teşkil edecek iaşe ve şartlardaki aksamanın vuku bulduğu günde durumu işveren veya işveren vekiline veya kaptana bildirmesi şarttır.
Madde 0036: İstisna
35 inci maddede sözü geçen yönetmelik (1) hükümleri:
500 grostonilatodan daha küçük gemiler,
Balık avı ve benzeri işlerde çalışan gemiler,
Römorkörler,
Yüzer vinçler,
İçin uygulanmaz.
(1) tüzük İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile yönetmelik şeklinde değişmiştir.
Madde 0037: Asgari ücret
Gemiadamlarının asgari ücretleri, İş Kanunun ilgili maddesi gereğince tespit olunur.
Madde 0038: Ücret kesintisi
İşveren veya işveren vekili toplu iş sözleşmesi ve hizmet akitlerinde gösterilmiş olan sebepler dışında gemiadamına ücret kesintisi cezası uygulayamaz.
Gemiadamı ücretlerinden ceza olarak yapılacak kesintilerin gemiadamına hemen sebepleriyle bildirilmesi gerekir. Gemiadamı ücretlerinden bu yolda yapılacak kesintiler bir ayda üç gündelikten fazla olamaz.
Gemi adamlarından kesilen ücret kesimi cezaları hakkında İş kanunun aynı konuya ilişkin hükümleri uygulanır.
Madde 0039: Zarar karşılığı kesinti
Hizmet akitlerinde işveren veya işveren vekilinin tazminat karşılığı olarak gemiadamı ücretlerinden geçici olarak alıkoyacağı miktar on haftada eşit taksitlerle kesilmek üzere gemiadamının on günlük ücreti tutarından fazla olamaz. Tazminat karşılığı bu kesintiler, bütün iş süresi içindir ve bundan bir miktar mahsup edilince yeniden aynı esaslar dairesinde kesinti yapılabilir.
Tazminat kesintileri, mahsup yapılmasını gerektirecek bir zarar yapılmadan işten ayrılma hallerinde gemiadamına kesintisiz olarak geri verilir. Tazminat karşılığı geçici olarak alıkonulan paradan, mahsup yapılması gerektiği zaman gemiadamı isterse işveren kendisine mahsubun hangi esaslara göre yapıldığını anlatmak ve buna ait hesaplarla fatura ve başka belgeleri göstermek zorundadır.
Tazminat karşılığı olarak alıkonulan paradan ancak o gemiadamı tarafından yapılan zarar için mahsup yapılır.
Tazminat kesintileri milli bankalardan birisine en geç üç ay içinde yatırılır. Banka faizleriyle diğer gelirleri işçilere iadesinde kesinti ile birlikte ödenir.
Madde 0040: Yıllık ücretli izin
Aynı işveren emrinde veya aynı gemide bir takvim yılı içinde bir veya birkaç hizmet aktine dayanarak en az altı ay çalışmış olan gemiadamı, yıllık ücretli izne hak kazanır.
İzin süresi, altı aydan bir yıla kadar hizmeti olan gemiadamları için 15 günden ve bir yıl ve daha fazla hizmeti olanlar için yılda bir aydan az olamaz.
İzin işverenin uygun göreceği bir zamanda kullanılır. Bu haktan feragat edilemez.
Bir aylık izin, tarafların rızası ile aynı yıl içinde kullanılmak suretiyle ikiye bölünebilir.
Gemiadamı, yıllık ücretli iznin yabancı bir memleket limanında veya hizmet ektinin yapılmış bulunduğu mahalden gayri bir yerde kullanmaya zorlanamaz.
Gemiadamı, dilerse, işveren veya işveren vekilinden ücretli izine ilişkin olarak 7 güne kadar ücretsiz yol izni de isteyebilir.
Gemiadamının hakkettiği yıllık ücretli izni kullanmadan hizmet akti 14 üncü maddenin II, III ve IV üncü bentlerine göre bozulursa, işveren veya işveren vekili izin süresine ait ücreti, gemiadamına ödemek zorundadır. (*)
(*) (Üstü Çizili Fıkra, Anayasa Mahkemesinin 14.03.2024 tarih ve 32489 sayılı Resmi Gazetede Yayımlanan 01.02.2024 tarihli ve E:2022/154; K:2024/33 sayılı kararı ile iptal edilmiş olup, söz konusu karar Resmî Gazete de yayımından başlayarak altı ay sonra [14.09.2024] yürürlüğe girecektir.)
Madde 0041: Hafta tatili
Liman hizmeti ve şehir hattı gemilerinde gemiadamının haftada altı günden fazla çalıştırılması yasaktır. Bunlardan hafta tatili günü çalıştırılanlara, haftanın diğer bir gününde nöbetleşe izin verilir.
Madde 0042: Hafta tatili ücreti
Bu Kanunun uygulandığı gemilerde, haftanın tatilden önceki günlerinde sürekli olarak çalışmış bulunan gemiadamlarına çalışmayan hafta tatili günü için işveren veya işveren vekili tarafından bir iş karşılığı olmaksızın ve ücret ödeme şekline bakılmaksızın bir gündelik tutarında ücret ödenir.
Evlenmelerde üç güne, ana ve babasının, karı ve kocanın, kardeş ve çocukların ölümünde iki güne kadar verilmesi gereken izin süreleriyle bir haftalık süre içinde kalmak üzere işveren tarafından verilen diğer izinler ve hekim raporlariyle verilen dinlenme ve hastalık izinleri, fiilen çalışılmış günler gibi hesaba katılır.
Zorlayıcı ve ekonomik bir sebep olmadan gemideki çalışmaların haftanın bir veya birkaç gününde işveren veya işveren vekili tarafından tatil edilmesi halinde, haftanın çalışılmayan günleri, ücretli hafta tatiline hak kazanmak için çalışılması gereken altı günün hesabında göz önünde tutulur.
Gemideki işin bir haftadan fazla süre ile tatil edilmesini gerektiren zorlayıcı sebepler ortaya çıktığı zaman, bu süreye rastlayan hafta tatili ücreti, yarım gündelik tutarında ödenir.
Kısa, yakın ve uzak sefer yapan gemilerde çalışan gemiadamlarına işveren veya işveren vekili tarafından geminin seferde bulunduğu müddete rastlayan hafta tatili günleri için yukarıdaki şartlar aranmaksızın ve bir iş karşılığı olmaksızın, ayrıca bir gündelik tutarında hafta tatili ücreti ödenir.
Madde 0043: Genel tatil ücreti
Bu Kanun kapsamına giren gemilerde çalışan gemiadamlarına, 2739 sayılı Ulusal Bayram ve Genel Tatiller Kanunu ile anılan kanuna ek 3466 ve 221 sayılı Kanunlarda yazılı bulunan ulusal bayram ve genel tatil günlerinde, bir iş karşılığı olmaksızın bir günlük ücreti tutarında tatil ücreti, ücret ödeme şekline bakılmaksızın ayrıca ödenir.
Madde 0044: Tatil günlerine girmeyen kısımlar
Fazla çalışma karşılığı olarak alınan ücret ve primlerle sosyal yardımlar, ulusal bayram, hafta tatili ve genel tatil günleri için verilen ücretlerin tespitinde hesaba katılmaz.
Madde 0045: Geçici işgöremezlik
Gemiadamlarına geçici iş göremezlik ödeneği ödenmesi gerektiği zamanlarda, geçici iş göremezlik süresine rastlayan ulusal bayram, genel tatil ve hafta tatili ödenekleri, aynı ölçülerle ödeme yapan kurum ve sandıklar tarafından ödenir.
Madde 0046: Görevli ve yetkili mahkeme
Bu Kanun kapsamına giren gemiadamlariyle bunların işveren veya işveren vekilleri arasında bu Kanundan veya hizmet akdinden doğan davalar hakkında, 5521 sayılı Kanun hükümleri uygulanır.
Hizmet akdinde ayrıca bir hüküm yoksa dava, geminin bağlama limanında iş davalarına bakmaya yetkili mahkemede görülür.
Madde 0047: Bildirimler
Bildirimlerin ilgiliye yazılı olarak ve imza karşılığında yapılması gerekir. Bildirim yapılan kişi bunu imzalamazsa; durum o yerde tutanakla tespit edilir. Ancak, 7201 sayılı Kanun kapsamına giren tebligat anılan kanun hükümlerine göre yapılır.
Madde 0048: Saklı hükümler
Bu Kanun hükümleri, gemiadamına daha elverişli hak ve menfaatler sağlayan kanun, toplu iş sözleşmesi, hizmet akdi, örf ve adetlerden doğan haklara halel getirmez. Bu Kanunun uygulanması sonucu olarak işverene düşen yükümlülükler, gemiadamlarının ücret ve sair haklarının daha aşağı hadlere indirilmesine sebep tutulamaz.
Madde 0049: Denetim ve teftiş
Bu Kanun hükümlerinin gereği gibi yürütülmesini sağlamak üzere yapılması gereken takip, denetim ve teftişler Çalışma Bakanlığı tarafından yapılır. Bu konuda, İş Kanunun iş hayatının denetim ve teftişine ilişkin hükümleri ve aynı kanunun bu hükümlerle ilgili ceza maddeleri uygulanır.
Madde 0050: Ceza hükümleri
(06.05.2003 tarih ve 25100 sayılı Resmi Gazete de yayımlanan 4854 sayılı Kanunun 1/B-14 maddesiyle değişen şekli.)
a) Kanunun 5 inci maddesi gereğince gemi adamları ile yazılı akit yapmayan,
b)  (Bent 11.09.2014 tarih ve 29116 sayılı Resmi Gazetede yayımlanan 6552 Sayılı Kanunla Yürürlükten Kaldırılmıştır.)
c)  (Bent 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.) 12 nci madde gereğince işinden ayrılan gemi adamına çalışma belgesi vermeyen, beş işçiye kadar (beş işçi dahil) işçi çalıştıran işveren veya vekili binbeşyüz Türk Lirası, daha fazla işçi çalıştıranlara üçbin Türk Lirası idarî para cezası verilir.
ç)  (Bent 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.) 13 üncü madde gereğince engelli (1) ve eski hükümlü gemi adamı çalıştırma ile ilgili kanun ve yönetmelik (2) hükümlerine uymayan işveren veya işveren vekiline çalıştırmadığı her engelli (1) veya eski hükümlü ve çalıştırmadığı her ay için ikibin Türk Lirası idarî para cezası verilir.
(1) sakat İbaresi 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle engelli olarak değişmiştir.
(2) tüzük İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile yönetmelik şeklinde değişmiştir.
Madde 0051:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
1. a) 20 nci madde gereğince gemiadamının kıdem tazminatını ödemeyen,
b) 28 inci madde gereğince gemiadamının fazla çalışma ücretini ödemeyen,
c) 29 uncu madde gereğince gemiadamının ücretini zamanında ve tam olarak ödemeyen,
ç) 33 üncü maddede sözü geçen iaşe veya nakden ödeme zorunluluğuna uymayan,
d) 37 nci maddede sözü geçen asgari ücretten aşağı ücret ödeyen,
İşveren veya işveren vekili hakkında, bu durumda olan her gemiadamına karşılık, ödemediği meblağ veya temin ile mükellef olduğu iaşenin tekabül ettiği bedelin, bin Türk Lirasından aşağı olmamak üzere iki katı tutarında idarî para cezası verilir.
2. a) 21 ve 23 üncü maddeler gereğince gemiadamının iade zorunluluğuna uymayan,
b) 26 ncı maddede gösterilen iş sürelerine uymayan,
İşveren veya işveren vekili hakkında bin Türk Lirası idarî para cezası verilir.
Birinci fıkradaki fiiller yurt dışında işlendiği takdirde verilecek cezalar iki kat olarak uygulanır. 20 nci madde hükümlerine aykırı harekette bulunarak kıdem tazminatının öngörülen esaslar dışında veya saptanan miktar veya tavan aşılarak ödenmesi için emir veya talimat veren veya bu yolda hareket eden özel veya kamu kurumu veya kuruluşlarının yönetim kurulu üyeleri, genel müdür, müessese müdürü, muhasebe müdürü gibi yetkili sorumluları hakkında, fiil daha ağır cezayı gerektiren bir suç teşkil etmediği takdirde altı aydan iki seneye kadar hapis ve adlî para cezasına hükmolunur. Kanuna aykırı olarak fazla ödenen miktarın da ayrıca Hazine lehine re'sen tahsiline karar verilir.
(Fıkra 08.05.2008 tarih ve 26870 sayılı Resmi Gazetede yayımlanan Kanun ile Eklenmiştir) Gemiadamının ücret, prim, ikramiye ve bu nitelikteki her çeşit istihkakını zorunlu tutulduğu halde özel olarak açılan banka hesabına yatırmayan işveren, işveren vekili hakkında, bu durumda olan her gemiadamı için bin iki yüz Yeni Türk Lirası idari para cezası verilir.
Madde 0052:
Bu Kanunun 35 inci maddesinde bahsi geçen yönetmelikte (5) esasa müteallik ve birinci derecede olarak gösterilmiş bulunan vasıf ve şartlara riayet etmeyen işveren vekili hakkında bin Türk Lirası idari para cezası, (1)(3)
İkinci derecede olarak gösterilen vasıf ve şartlara riayet etmeyen işveren veya işveren vekili hakkında beşyüz Türk Lirasıidari para cezası verilir. (2)(4)
(1) Bu kısımda yer alan 2000 liradan az olmamak üzere ağır para cezası ibaresi; 06.05.2003 tarih ve 25100 sayılı Resmi Gazete de yayımlanan 4854 sayılı Kanunun 1/A-26 maddesiyle metinde görüldüğü şekilde değiştirilmiştir.
(2) Bu kısımda yer alan 250 liradan az olmamak üzere ağır para cezası hükmolunur. ibaresi; 06.05.2003 tarih ve 25100 sayılı Resmi Gazete de yayımlanan 4854 sayılı Kanunun 1/A-26 maddesiyle metinde görüldüğü şekilde değiştirilmiştir.
(3) Bu kısımda yer alan yediyüzmilyon lira ibaresi; 08.02.2008 tarih ve 26781 sayılı Resmi Gazete de yayımlanan Kanun İle değiştirilmiştir.
(4) Bu kısımda yer alan üçyüzellimilyon lira ibaresi; 08.02.2008 tarih ve 26781 sayılı Resmi Gazete de yayımlanan Kanun İle değiştirilmiştir.)
(5) tüzükte İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile yönetmelikte şeklinde değişmiştir.
Madde 0053:
a) Gemiadamı ücretlerinden 38 inci maddede gösterilen esaslar dışında para cezası uygulayan,
b) 30 uncu maddede sözü edilen zarar karşılığı kesintileri, anılan madde hükümlerine uymayarak yapan,
c) 40 ıncı madde gereğince gemiadamına yıllık ücretli izin vermeyen,
ç) 41 inci madde gereğince gemiadamlarına hafta tatili izni uygulamayan,
d) 42 nci madde gereğince gemiadamına hafta tatili ücretini ödemeyen,
e) 43 üncü madde gereğince gemiadamına genel tatil ücretini ödemeyen,
İşveren veya işveren vekili hakkında beşyüz Türk Lirası idari para cezası verilir.(1)(2)
(2) Bu Kanundan doğan suçlara müteallik davalar, geminin bağlama limanındaki, sulh ceza mahkemelerinde görülür.
(3)  (Fıkra 08.02.2008 tarih ve 26781 sayılı Resmi Gazetede yayımlanan Kanun ile Yürürlükten Kaldırılmıştır.)
(1) (Bu kısımda yer alan 500 liradan aşağı olmamak üzere ağır para cezası hükmolunur. ibaresi; 06.05.2003 tarih ve 25100 sayılı Resmi Gazete de yayımlanan 4854 sayılı Kanunun 1/A-26 maddesiyle metinde görüldüğü şekilde değiştirilmiştir.)
(2) (Bu kısımda yer alan dörtyüzmilyon lira ibaresi; 08.02.2008 tarih ve 26781 sayılı Resmi Gazete de yayımlanan Kanun İle metinde görüldüğü şekilde değiştirilmiştir.)
Madde 0054: 10.3.1954 tarihli ve 6379 sayılı ve 25.5.1959 tarihli ve 7283 sayılı kanunlar yürürlükten kaldırılmıştır.
Madde 0055: Yönetmelik (*)
Bu Kanunun 35 inci maddesinde sözü geçen yönetmelik (1) çıkarılıncaya kadar, bu Kanunla yürürlükten kaldırılan 6379 sayılı Kanunun 31 inci maddesine dayanılarak çıkarılmış bulunan 07.02.1958 tarihli ve 4-9968 sayılı Bakanlar Kurulu Kararnamesiyle yürürlüğe konulan (Gemiadamlarının Sağlık, İaşe ve İkamet Şartlarını Gösterir Tüzük) ün aynı konulara ilişkin hükümleri uygulanır. (*) (Madde Başlığı 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile Tüzük iken metinde görüldüğü gibi değiştirilmiştir)
(1) tüzük İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 28. Maddesi ile yönetmelik şeklinde değişmiştir.
Ek Madde 0001:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanunda yazılı idarî para cezaları geminin bağlama limanının bulunduğu yer Çalışma ve Sosyal Güvenlik Bakanlığı bölge müdürünce verilir.
Geçici Madde 0001:
(04.07.1975 tarih ve 1926 sayılı Kanunla eklenmiştir.)20 nci maddenin son fıkrası gereğince tesisi öngörülen Fona ilişkin kanun çıkarılıncaya kadar, kıdem tazminatının işveren tarafından doğrudan doğruya ödenmesine devam olunur.
Ek Geçici Madde 0001:
(10.12.1982 gün ve 2762 sayılı Kanunla Eklenmiştir.) Kıdem tazminatının yıllık tavan miktarı ile Devlet Memurları Kanuna tabi en yüksek Devlet Memuruna 5434 sayılı T.C. Emekli Sandığı kanunu hükümlerine göre bir hizmet yılı içinde ödenecek azami emekli ikramiye miktarı eşitleninceye kadar, beher yıl için ödenecek kıdem tazminatı tavanı 2.500 göstergenin bütçe kanunları ile belirlenen memur aylık katsayısı ile çarpılması suretiyle bulunacak tutar ile (75.000) yetmişbeşbin lira arasındaki farkın dörtte birinin (75.000) yetmişbeşbin liraya eklenmesi suretiyle tespit edilir.
Madde 0056: Bu Kanun yayımı tarihinde yürürlüğe girer.
Madde 0057: Bu Kanun hükümlerini Bakanlar Kurulu yürütür.
Yükleyen: yasinuzunoglu
