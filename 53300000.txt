5330 sayılı Tarım Kredi Kooperatifleri ve Birlikleri Kanununda Değişiklik Yapılmasına ve Tarım Kredi Kooperatifleri ve Birlikleri Kanununda Değişiklik Yapılması Hakkında 553 Sayılı Kanun Hükmünde Kararnamenin Değiştirilerek Kabulüne Dair Kanun
Yayımlandığı Resmî Gazete Tarihi: 12.05.2005
Yayımlandığı Resmî Gazete Sayısı: 25784
Kabul Tarihi	06.04.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-950/167
11.01.2005
TÜRKİYE BÜYÜK MİLLET MECLİSİ BAŞKANLIĞINA
Tarım ve Köyişleri Bakanlığınca hazırlanan ve Başkanlığınıza arzı Bakanlar Kurulunca 27.12.2004 tarihinde kararlaştırılan Tarım Kredi Kooperatifleri ve Birlikleri Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
1581 sayılı Tarım Kredi Kooperatifleri ve Birlikleri Kanunu ile bu Kanunun bazı maddelerini değiştiren 24.06.1995 tarihli ve 553 sayılı Kanun Hükmünde Kararnamenin uygulamada doğurduğu aksaklıkların giderilmesi, Tarım Kredi Kooperatiflerinde ve Birliklerinde etkin ve günümüz koşullarına, serbest rekabet ortamına uygun bir şekilde sevk ve idarelerinin sağlanması amacıyla, kuruluşun yönetim, idare, finansman gibi konularını bazı maddeler itibarıyla yeniden düzenlemek üzere Kanun Tasarısı hazırlanmıştır.
Tarım Kredi Kooperatifleri ve Birliklerinin çalışma alanı ve konuları bu kuruluşların kooperatif niteliğinde kuruluşlar olması nedeniyle 1163 sayılı Kooperatifler Kanununa göre kurulmuş olan kooperatiflerle paralel hale getirilmiştir.
Tarım Kredi Kooperatifleri ve Birliklerinin yönetim yapısı değiştirilerek, yönetimin daha etkin ve verimli bir şekilde yürütülmesini sağlamak amacıyla profesyonel yöneticilerin yönetim ve karar sürecine katılmaları sağlanmıştır.
Kuruluşta daha nitelikli ve sektörel deneyimi olan personelin istihdamına imkan sağlanmıştır.
T.C. Ziraat Bankasında meydana gelen yapısal değişiklikler de dikkate alınarak, ülke tarımının desteklenmesini sağlamak maksadıyla Tarım Kredi Kooperatifleri ve Birliklerinin finansman ve kredi bulma imkanlarının artırılması ve bu şekilde çiftçilerimizin kredi ve finansman bulmalarının kolaylaştırılması amaçlanmıştır.
HÜKÜMETİN TEKLİF ETTİĞİ METİN
TARIM KREDİ KOOPERATİFLERİ VE BİRLİKLERİ KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
18.04.1972 tarihli ve 1581 sayılı Tarım Kredi Kooperatifleri ve Birlikleri Kanununun 1 inci maddesinin ikinci fıkrası aşağıdaki şekilde değiştirilmiş ve maddeye aşağıdaki fıkra eklenmiştir.
Tarımsal amaçlı kooperatifler hariç olmak üzere; ortak ürünleri üzerinde ticaret ve komisyonculuk yapanlar, faizle para veya mal olarak kredi verenler, bu kooperatiflere giremezler.
Bu Kanun hükümlerine göre kurulmuş olan Tarım Kredi Kooperatifleri ve Birlikleri, 1163 sayılı Kooperatifler Kanununa göre kurulmuş olan kooperatiflere tanınan haklardan yararlanırlar.
Madde - 2.
1581 sayılı Kanunun 4 üncü maddesi aşağıdaki şekilde değiştirilmiştir.
Madde 4.- Yönetim Kurulu;
Kooperatiflerde; genel kurula katılma hakkını haiz ortaklar arasından genel kurulca dört yıl için seçilecek dört üye ile kooperatif müdürü veya vekilinden,
Bölge birliklerinde; genel kurula katılma hakkını haiz temsilciler arasından genel kurulca dört yıl için seçilecek dört üye ile bölge müdürü veya vekilinden,
Merkez Birliğinde; genel kurula katılma hakkını haiz temsilciler arasından genel kurulca dört yıl için seçilecek altı üye ile Genel Müdür veya vekilinden,
Teşekkül eder.
Kooperatifler ve bölge birliklerinde yönetim kurulları bir başkan ve bir başkan vekili, Merkez Birliğinde ise yönetim kurulu bir başkan ve iki başkan vekili seçer.
Yönetim kurulu toplantılarında vekaleten oy kullanılamaz.
Yönetim kurulu üyeliklerine seçilenlerin, kooperatiflerde, bölge birliklerinde ve merkez birliğinde en az ilkokul mezunu olmaları şarttır.
Kooperatif ve bölge birliklerinde yönetim kurulu üyelerine ve denetçilerine verilecek ücret veya huzur hakkının miktarı Merkez Birliği Yönetim Kurulu tarafından; Merkez Birliği Yönetim Kurulu üyeleri ve denetçilerine verilecek ücret veya huzur hakkının miktarı ise Merkez Birliği Genel Kurulu tarafından tespit edilir. Ancak, Merkez Birliği Yönetim Kurulu üyeleri ve denetçilerine verilecek ücret veya huzur hakkının net tutarı, brüt asgari ücretin dört katını geçemez.
Kooperatiflerde müdürler, bölge birliklerinde bölge müdürleri ve Merkez Birliğinde genel müdür veya bunların vekillerine, almakta oldukları ücrete ek olarak ayrıca ücret veya huzur hakkı ödenmez. Kooperatif, bölge birlikleri ve Merkez Birliği denetçileri ücret veya huzur hakkından başka herhangi bir ücretten faydalanamazlar.
Kooperatif, bölge birlikleri ve Merkez Birliğinin seçimle gelen yönetim kurulu üyeleri ve denetçileri, Tarım Kredi Kooperatiflerinin işletme ve iştirakleri ile bunların personelince kurulan vakıf veya derneklerinde, bu kuruluşları temsilen yönetim veya denetim kurulu üyesi veya personeli olarak herhangi bir görev alamazlar. Ayrıca, kooperatifler, bölge birlikleri ve Merkez Birliği çalışanları kooperatiflere ortak olamazlar.
Kooperatifler, bölge birlikleri ve Merkez Birliği tarafından yapılacak seçimlerin esasları, temsilcilerin adedi, yönetim kurulu üyeleri ile kooperatif ve bölge birlikleri tarafından seçilecek temsilcilerde aranacak diğer nitelikler ve yönetim kurulu üyelerinin çeşitli ilçe, il ve bölgeleri temsil esasları anasözleşmelerde tayin ve tespit edilir.
Kooperatiflerde her ortak, bölge birlikleri ve Merkez Birliğinde her temsilci genel kurullarda yalnız bir oy kullanma hakkına sahiptir.
Madde - 3.
1581 sayılı Kanunun 5 inci maddesinin dördüncü fıkrası aşağıdaki şekilde değiştirilmiştir.
Genel müdür ve yardımcılarının, en az dört yıllık yüksek öğrenim yapmış, kamu kurum ve kuruluşlarında veya tarım kredi kooperatifleri ve birlikleri teşkilatı ile tarım kredi kooperatiflerinin faaliyet alanı ile ilgili herhangi bir özel kuruluşta en az sekiz yıl çalışmış olmaları şarttır.
Madde - 4.
1581 sayılı Kanunun 11 inci maddesi aşağıdaki şekilde değiştirilmiştir.
Madde 11.- Kooperatifler, bölge birlikleri ve Merkez Birliğinin her türlü kredi ihtiyaçları yurt içi ve yurt dışı banka, finans veya kredi kuruluşları ile 3 üncü maddeye göre kurulacak bankaca karşılanır.
Madde - 5.
1581 sayılı Kanunun ek 1 inci maddesinin dördüncü fıkrası yürürlükten kaldırılmıştır.
Madde - 6.
1581 sayılı Kanuna aşağıdaki geçici madde eklenmiştir.
GEÇİCİ MADDE 11.- Bu Kanunun yürürlüğe girdiği tarihte görevde bulunan yönetim kurulu üyeleri ve denetçiler, yapılacak ilk olağan genel kurula kadar görevlerine devam ederler ve kendilerine tanınan özlük hakları ve diğer her türlü haktan yararlanırlar.
Bu Kanuna göre yönetim kuruluna dahil olan genel müdür, bölge birliği müdürü ve kooperatif müdürü veya vekilleri, Kanunun yürürlüğe girdiği tarihte yönetim kurulu üyeliği görevine başlarlar. Bu şekilde teşekkül eden yönetim kurulları, bu Kanunun yürürlüğe girmesini müteakip kendi aralarından 4 üncü maddeye göre seçimle gelen üyeleri arasından bir başkan ve diğer üyeleri arasından başkan vekillerini seçerler.
Madde - 7.
Bu Kanun yayımı tarihinde yürürlüğe girer.
Madde - 8.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile; tarımsal amaçlı kooperatiflerin, ortaklarının tarımsal faaliyetlerinde kullanmak üzere ihtiyaç duyacakları her türlü mal ve hizmeti Tarım Kredi Kooperatiflerinden de karşılayabilmeleri ve Tarım Kredi Kooperatiflerinin fırsat eşitliği çerçevesinde diğer tarımsal amaçlı teşekküllere tanınan haklardan yararlanabilmesi amaçlanmıştır.
Madde - 2.
1995 yılında yürürlüğe konulan 553 sayılı Kanun Hükmünde Kararnamenin, Tarım Kredi Kooperatifleri ve Birliklerinin yönetim kurullarının yapısını düzenleyen 1 inci maddesi ile, kooperatiflerin, bölge birliklerinin ve Merkez Birliğinin yönetim kurulu yapıları değiştirilmiş, kooperatif müdürleri, bölge müdürleri ve Merkez Birliği Genel Müdürü yönetim kurulu üyeliklerinden çıkartılmıştır.
553 sayılı Kanun Hükmünde Kararnamenin yürürlüğe girdiği tarihten itibaren uygulamada ciddi aksaklıklar görülmüştür. Bugün geldiğimiz noktada, Kurumun temel karar organı olan Merkez Birliği Yönetim Kurulunun karar alma ve alınan kararları uygulatma açısından ciddi sorunlar yaşadığı görülmektedir. Yönetim kurulu üyesi olmayan ve karar alma süreçlerine katılamayan Genel Müdürün, alınan kararların uygulanması konusunda yeterince istekli ve başarılı olamadığı görülmektedir.
Kurumsal karar alma süreçlerinde, karar organı ile uygulama birimi arasında yakın bir koordinasyon, ilişki ve diyalog bulunması sağlıklı karar oluşturmanın ve uygulamanın temel şartıdır. Tarım Kredi Kooperatifleri bugün bu koordinasyondan yoksun bırakılmıştır.
Yapılan değişiklikle, Tarım Kredi Kooperatiflerinin sağlıklı bir yapı ve işleyişe kavuşturulması hedeflenmekte, bir yandan demokratik kooperatifçilik gereği kooperatif, bölge birliği, Merkez Birliği yönetim kurullarında seçilmiş üyelerin çoğunluğu korunurken, diğer yandan alınacak kararlara o kararları uygulayacak olan idarecilerin katılımını sağlamanın yolu açılmaktadır.
Madde - 3.
Madde ile kuruma nitelikli personel kazandırılmasına kolaylık sağlanması amacıyla, tarım kredi kooperatiflerinin faaliyet alanı ile ilgili özel kuruluşlarda en az sekiz yıl çalışmış olanların Genel Müdür ve yardımcısı olabilmesine imkan tanınmıştır.
Madde - 4.
Madde ile değişen ekonomik koşullar ve T.C. Ziraat Bankasındaki kurumsal değişiklikler de göz önünde bulundurularak, yurt içi ve yurt dışındaki tüm banka, finans veya kredi kurumlarından daha ekonomik şartlarla kaynak temin edilmesine imkan sağlanması amaçlanmıştır.
Madde - 5.
Merkez birliği denetçilerine verilecek huzur hakkı miktarının belirlenmesi görevi, 1581 sayılı Kanunun 4 üncü maddesinde Merkez Birliği Genel Kuruluna ek 1 inci maddesinde ise Tarım ve Köyişleri Bakanlığına verilmiştir. Madde ile bu çelişki ortadan kaldırılmıştır.
Madde - 6.
Madde ile yönetim kurulu üyesi olan kooperatif müdürü, bölge müdürü ve Genel Müdürün veya vekillerinin yapılacak ilk olağan genel kurulu toplantılarına kadar geçecek dönem içinde mevcut yönetim kurullarına dahil olmaları sağlanmıştır. Kanunun yürürlüğe girmesini müteakip yapılacak ilk toplantıda seçimle gelen üyeler arasından başkan ve başkan dışındaki diğer üyeler arasından da başkan vekilleri seçilerek görev dağılımı yeniden yapılacaktır.
Madde - 7.
Yürürlük maddesidir.
Madde - 8.
Yürütme maddesidir.
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG/101-1/341/3113
28.06.1995
TÜRKİYE BÜYÜK MİLLET MECLİSİ BAŞKANLIĞINA
Tarım ve Kredi Kooperatifleri ve Birlikleri Kanununda Değişiklik Yapılması Hakkında Kanun Hükmünde Kararname bugünkü Resmi Gazetede yayımlanmış ve Anayasanın 91 inci maddesi uyarınca bir sureti ekli olarak gönderilmiştir.
Gereğini arz ederim.
Prof. Dr. T. Çiller
Başbakan
GENEL GEREKÇE
1581 sayılı Tarım Kredi Kooperatifleri ve Birlikleri Kanununda yapılması öngörülen değişikliklerle; kooperatiflerde, bölge birliklerinde ve Merkez Birliğinde yönetim kurullarının oluşumu, yönetim kurulu üyelerine ödenecek ücret ve huzur hakları, Merkez Birliği Genel Müdürü ve genel müdür yardımcıları ile bölge ve kooperatif müdürlerinin atama usulü, yönetim kurulu üyeleri ve denetçileri ile personelin görevlerine son verilmesi gibi hususlarda yeni düzenlemeler yapılmakta ve böylece söz konusu kuruluşların çağdaş ve hür kooperatifçilik esaslarına göre yönetilmesi ve daha demokratik bir yapıya kavuşturulması suretiyle daha verimli bir şekilde çalıştırılabilmesi amaçlanmaktadır.
MADDE GEREKÇELERİ
Madde - 1.
1581 sayılı Kanunun 4 üncü maddesi değiştirilerek kooperatiflerde, bölge birliklerinde ve Merkez Birliğinde yönetim kurullarının oluşumu, başkan ve başkan vekillerinin seçimi, yönetim kurulu üyeleri ile denetçilere verilecek ücret veya huzur hakları yeniden düzenlenmektedir.
Madde - 2.
Merkez Birliği Genel Müdürü ve genel müdür yardımcıları ile bölge ve kooperatif müdürlerinin atama usulleri değiştirilmekte ve yönetimle ilgili diğer hususlar belirlenmektedir.
Madde - 3.
Yönetim Kurulu üyeleri ve denetçiler ile personelin görevlerine son verilmesini düzenleyen 6 ncı madde değiştirilmektedir.
Geçici Madde - 1.
Bu Kanun Hükmünde Kararnamenin yürürlüğe girdiği tarihte görevde bulunan Merkez Birliği Genel Müdürü ve genel müdür yardımcıları ile bölge ve kooperatif müdürlerinin görevlerinin sona ermesi ve bu görevlere on beş gün içinde bu Kanun Hükmünde Kararname hükümlerine göre atama yapılması öngörülmektedir.
Geçici Madde - 2.
Bu Kanun Hükmünde Kararnamede öngörülen yönetmeliğin en geç altı ay içinde hazırlanarak Genel Kurulun onayına sunulması hükme bağlanmaktadır.
Madde - 4.
Yürürlük maddesidir.
Madde - 5.
Yürütme maddesidir.
TARIM KREDİ KOOPERATİFLERİ VE BİRLİKLERİ KANUNUNDA DEĞİŞİKLİK YAPILMASI HAKKINDA KANUN HÜKMÜNDE KARARNAME
Tarım Kredi Kooperatifleri ve Birlikleri Kanununda değişiklik yapılması; 08.06.1995 tarihli ve 4113 sayılı Kanunun verdiği yetkiye dayanılarak, Bakanlar Kurulunca 24.06.1995 tarihinde kararlaştırılmıştır.
Madde - 1.
18.04.1972 tarihli ve 1581 sayılı Tarım Kredi Kooperatifleri ve Birlikleri Kanununun 4 üncü maddesi aşağıdaki şekilde değiştirilmiştir.
Madde 4.- Yönetim Kurulu;
Kooperatiflerde; genel kurula katılma hakkını haiz ortaklar arasından genel kurulca üç sene için seçilecek beş üyeden,
Bölge birliklerinde; genel kurulca temsilciler arasından üç sene için seçilecek yedi üyeden,
Merkez Birliğinde; Genel Kurul temsilcilerinin kendi aralarından üç sene için seçecekleri dokuz üyeden,
Teşekkül eder.
Kooperatifler ve bölge birliklerinde yönetim kurulları bir başkan ve bir başkan vekili seçerler. Merkez Birliğinde ise yönetim kurulu bir başkan ve iki başkan vekili seçer.
Kooperatif müdürleri, bölge müdürleri ve Merkez Birliği Genel Müdürü, yönetim kurulu toplantılarına iştirak ederler; ancak, bunların oy kullanma hakları yoktur. Toplantılarda vekaleten oy kullanılamaz.
Yönetim kurulu üyeliklerine seçilenlerin, kooperatiflerde, bölge birliklerinde ve Merkez Birliğinde en az ilkokul mezunu olmaları şarttır.
Kooperatif ve bölge birliklerinde yönetim kurulu üyelerine ve denetçilere verilecek ücret veya huzur hakkının miktarı Merkez Birliği Yönetim Kurulu tarafından; Merkez Birliği Yönetim Kurulu üyeleri ile denetçilerine verilecek ücret veya huzur hakkı miktarı ise Merkez Birliği Genel Kurulu tarafından tesbit edilir.
Kooperatif, bölge birlikleri ve Merkez Birliği yönetim kurulu üyeleri, bu kuruluşları temsilen iştiraklerde görev alamazlar. Ayrıca kooperatif çalışanları kooperatiflere ortak olamazlar.
Kooperatif, bölge birlikleri ve Merkez Birliği tarafından yapılacak seçimlerin esasları, temsilcilerin adedi, yönetim kurulu üyeleri ile kooperatif ve bölge birlikleri tarafından seçilecek temsilcilerde aranacak diğer nitelikler ve yönetim kurulu üyelerinin çeşitli ilçe, il ve bölgeleri temsil esasları ana sözleşmelerde tayin ve tesbit edilir.
Kooperatiflerde her ortak, bölge birlikleri ve Merkez Birliği genel kurullarında her temsilci yalnız oy kullanma hakkına sahiptir.
Madde - 2.
1581 sayılı Kanunun 5 inci maddesi aşağıdaki şekilde değiştirilmiştir.
Madde 5.- Kooperatifler, bölge birlikleri ve Merkez Birliğinde işler; Kanun, anasözleşme ve diğer mevzuat ile kooperatif üst kuruluşlarının belirleyeceği esaslara, genel kurul ve yönetim kurulu kararlarına uygun olarak müdürlük, bölge müdürlüğü ve Genel Müdürlük tarafından yürütülür.
Merkez Birliği Genel Müdürü, genel müdür yardımcıları, bölge birliklerinde bölge müdürleri ve kooperatiflerde müdürler, Merkez Birliği Yönetim Kurulu tarafından atanır.
Kooperatifler, bölge birlikleri ve Merkez Birliğinde imzaya yetkili diğer personel Genel Müdürün teklifi ve Merkez Birliği Yönetim Kurulunun onayı ile belirlenir.
Genel Müdür ve yardımcılarının yükseköğretim yapmış, kamu kurum ve kuruluşlarında veya Tarım Kredi Kooperatifleri ve Birlikleri teşkilatı ile benzer kuruluşlarda en az sekiz yıl çalışmış olmaları şarttır.
Kamu kurum ve kuruluşlarında görevli iken, Genel Müdür ve yardımcısı olarak tayini yapılanların, bu görevde geçecek hizmetleri emeklilik müktesebinden sayılır. İlgili mevzuata göre T.C. Emekli Sandığına verilmesi gereken kesenek ve karşılıklar kendileriyle çalıştıkları kuruluş tarafından ödenir.
Kooperatif, bölge ve merkez birlikleri personelinin tayin, nakil ve görevden çıkarılması gibi esaslar, Merkez Birliği Yönetim Kurulunca kabul edilip, Genel Kurulun tasdiki ile yürürlüğe giren bir yönetmelikle belirlenir.
Madde - 3.
1581 sayılı Kanunun 6 ncı maddesi aşağıdaki şekilde değiştirilmiştir.
Madde 6.- Merkez Birliği Teftiş Kurulu tarafından yapılacak denetim sonuçlarına göre, görevleri ile ilgili olarak suç işledikleri anlaşılan ve görevden alınmaları uygun görülen kooperatif, bölge birliği ve Merkez Birliği Yönetim Kurulu üyeleri ve denetçileri ile personelinin görevlerine Merkez Birliği Yönetim Kurulunca son verilir. Bu hususlardaki usul ve esaslar 5 inci maddede belirtilen yönetmelikle belirlenir.
Kooperatif, bölge birlikleri ve Merkez Birliği personelinin İş Kanunu ile Borçlar Kanununa göre görevlerine son verilmesi halleri saklıdır.
Seçimle işbaşına gelen ve göreve son verilme, çekilme veya diğer herhangi bir sebeple yönetim kurulu üyelikleri ile denetçilikleri sona erenlerin yerlerine yönetim kurullarınca yedekleri çağrılır. Yedeklerin katılımı ile de yönetim kurulları üyeliklerinin sayısı tamamlanamaz ise, kooperatifler bölge birliği, bölge birlikleri Merkez Birliği, Merkez Birliği de Tarım ve Köyişleri Bakanlığınca genel kurula çağrılır.
Geçici Madde - 1.
Bu Kanun Hükmünde Kararnamenin yürürlüğe girdiği tarihte halen görevde bulunan Merkez Birliği Genel Müdürü, genel müdür yardımcıları ve bölge müdürlerinin görevleri sona erer ve bu görevlere üç ay içinde bu Kanun Hükmünde Kararname hükümlerine göre atama yapılır.
Geçici Madde - 2.
Bu Kanun Hükmünde Kararnamede öngörülen yönetmelik altı ay içinde hazırlanarak Merkez Birliği Genel Kurulunun onayına sunulur.
Madde - 4.
Bu Kanun Hükmünde Kararname yayımı tarihinde yürürlüğe girer.
Madde - 5.
Bu Kanun Hükmünde Kararname hükümlerini Bakanlar Kurulu yürütür.
Tarım, Orman ve Köyişleri Komisyonu Raporu
T.C.
Tarım, Orman ve Köyişleri Komisyonu
Esas No	1/947, 1/233
Karar No	36
10.03.2005
TÜRKİYE BÜYÜK MİLLET MECLİSİ BAŞKANLIĞINA
Komisyonumuz gündeminde bulunan 24.06.1995 tarihli ve 553 sayılı Tarım Kredi Kooperatifleri ve Birlikleri Kanununda Değişiklik Yapılması Hakkında Kanun Hükmünde Kararname(1/233) ile Tarım Kredi Kooperatifleri ve Birlikleri Kanununda Değişiklik Yapılmasına Dair Kanun Tasarısı(1/947), Komisyonumuzun 10.02.2005 ve 03.03.2005 tarihlerinde yapmış olduğu toplantılarında, Tarım ve Köyişleri Bakanlığı, Adalet Bakanlığı, Maliye Bakanlığı, Hazine Müsteşarlığı, T.C. Ziraat Bankası, Tarım Kredi Kooperatifleri Merkez Birliği ve çeşitli sivil toplum kuruluşlarının temsilcilerinin de katılımlarıyla görüşülmüştür.
Kanun Hükmünde Kararname ile gerekçesi incelendiğinde; Tarım Kredi Kooperatiflerinde, bölge birliklerinde ve Merkez Birliğinde yönetim kurullarının oluşumu, yönetim kurulu üyelerine ödenecek ücret ve huzur hakları, Merkez Birliği Genel Müdür ve yardımcıları ile bölge ve kooperatif müdürleri ve diğer personelin atanma usulleri gibi hususların yeniden düzenlenmekte olduğu; böylece söz konusu kuruluşların çağdaş ve hür kooperatifçilik esaslarına göre yönetilmesi ve daha demokratik bir yapıya kavuşturulması suretiyle daha verimli bir şekilde çalıştırılabilmesinin amaçlandığı anlaşılmaktadır.
Tasarı ile de Tarım Kredi Kooperatifleri ve Birlikleri Kanununun bazı hükümleri ile ilgili olarak uygulamada ortaya çıkan bir takım aksaklıkların giderilmesi ayrıca, tarım kredi kooperatiflerinin ve birliklerinin günümüz koşullarına, serbest rekabet ortamına uygun bir şekilde sevk ve idarelerinin sağlanmasına yönelik olarak kuruluşun yönetim, idare, finansman gibi konularının yeniden düzenlenmesi öngörülmektedir.
Komisyonumuzun 10.02.2005 tarihli toplantısında, Kanun Hükmünde Kararname ile Tasarının konularının aynı olması nedeniyle, İçtüzüğün 35 inci maddesine göre birleştirilerek görüşülmesine ve görüşmelerde Tasarının esas alınmasına karar verilmesi suretiyle tümü üzerindeki görüşmelere başlanmıştır.
Tasarının tümü üzerindeki görüşmeleri müteakip, Tasarı ve gerekçesinin Komisyonumuzca da uygun mütalaa edilmesine, konunun daha ayrıntılı bir şekilde incelenebilmesini teminen bir alt komisyon kurulmasına ve alt komisyonun çalışmalarını tamamlamasının ardından görüşmelere devam edilmesine karar verilmiştir.
Alt komisyon tarafından 22.02.2005 tarihinde ilgili kurumların temsilcilerinin de katılımlarıyla yapılan toplantı neticesinde;
1581 sayılı Kanunun 1 inci maddesinde değişiklik öngören Tasarının 1 inci maddesi,
İkinci fıkrasının, Tarım Kredi Kooperatifleri ve birliklerinin Devletçe kooperatiflere verilen desteklerden yararlanacağı hükmünün getirilmesi suretiyle değiştirilerek,
Kanun Hükmünde Kararnamenin 1 inci maddesi ile düzenlenen ve Tasarının 2 nci maddesi ile değiştirilen 1581 sayılı Kanunun 4 üncü maddesi,
Birinci fıkrasında öngörülen yönetim kurulu yapısı, kooperatif kuruluşların demokratik sivil toplum kuruluşları olması, demokratik seçimlerle iş başına gelen yönetim kurullarında, atanmışların bulunmaması gerektiği ilkesi gözetilerek fıkranın (a), (b) ve (c) bentlerinde yer alan kooperatif müdürü veya vekili, bölge müdürü veya vekili, Genel Müdür veya vekili ibarelerinin Tasarı metninden çıkarılması, yönetim kurulu üye sayılarının temsilde adalet ilkesine göre yeniden düzenlenmesi suretiyle,
Birinci fıkrada yapılan düzenlemelere uygun olarak; Kooperatif müdürleri, bölge müdürleri ve Merkez Birliği Genel Müdürünün yönetim kurulu toplantılarına katılabilmelerine ilişkin düzenlemenin ilave edilmesi ile altıncı fıkrasının Tasarı metninden çıkarılması suretiyle,
Yedinci fıkrasında geçen seçimle gelen ibaresi, 1581 sayılı Kanun ve Kanuna göre çıkarılan sözleşmeler gereği, yönetim kurulu üyeliklerine ve denetçiliklere atama yapılması mümkün kılınmadığından, yanlış yoruma ve kavram kargaşasına sebebiyet verilmemesi için madde metninden çıkarılması ve fıkraya Tarım Kredi Kooperatiflerinin ibaresinden sonra ve birliklerinin ibaresinin eklenmesi suretiyle,
Son fıkrasına, genel kurulların dört yılda bir yapılacağı ve genel kurul toplantılarında vekaleten oy kullanılamayacağı hükmünün ilave edilmesi suretiyle,
Kanun Hükmünde Kararnamenin 2 nci maddesi ile düzenlenen ve Tasarının 3 üncü maddesi ile değiştirilen 1581 sayılı Kanunun 5 inci maddesi,
Dördüncü fıkrasında yer alan ilgili herhangi bir özel kuruluşta ibaresinin, yanlış yorumlara ve kavram kargaşasına sebebiyet vermemesi için ilgili benzer bir kuruluşta olarak değiştirilmesi suretiyle,
Kanun Hükmünde Kararnamenin 3 üncü maddesi ile düzenlenen 1581 sayılı Kanunun 6 ncı maddesi,
Yönetim kurulu üyeleri ve denetçiler ile personelin görevlerine son verilmesine ilişkin hükümlerin yeniden düzenlenmesi ve Tasarıya çerçeve 4 üncü madde olarak eklenmesi ve Tasarının bu maddeden sonra gelen maddelerinin numaralarının buna göre teselsül ettirilmesi suretiyle,
Tasarının çerçeve 4 üncü maddesi, çerçeve 5 inci madde olarak aynen,
Ülkemizde tarımsal sigortacılığın yaygınlaştırılması ve doğal afetler nedeniyle zarar gören çiftçilerimizin ürün bedellerinin güvence altına alınabilmesi amacıyla yapılan çalışmalarda yaygın bir örgütlenme yapısına sahip olan tarım kredi kooperatiflerinin önemli bir misyon üstlenebileceği düşüncesiyle, 1581 sayılı Kanunun 3 üncü maddesinin (C) bendi hükmüne de uygun olarak, tarımsal sigortacılığın yaygınlaştırılabilmesini teminen kooperatiflere kolaylıklar sağlanmasını amaçlayan ve sigortacılık faaliyeti yanında, önceden üstlenmiş oldukları misyonlarına kanuni dayanak sağlanması amacıyla 21.12.1959 tarihli ve 7397 sayılı Sigorta Murakabe Kanununun 9 uncu maddesinin beşinci ve sekizinci fıkraları hükümlerinden istisna tutulmasına yönelik düzenlemenin, 1581 sayılı Kanunun uygulanmayacak hükümler başlıklı 21 inci maddesinin (A) bendine yeni (d) alt bendinin ilave edilmesi ile,
Ayrıca, tarımsal girdilerin en önemlisi haline gelen akaryakıt ihtiyacının, tarım kredi kooperatifleri ve birlikleri tarafından karşılanması, mevcut tarımsal amaçlı akaryakıt için tanker ve köy pompası üzerinden satışlara imkan sağlanması amacıyla 5015 sayılı Petrol Piyasası Kanunun 9 uncu maddesinin yedinci, sekizinci ve dokuzuncu fıkraları hükümlerinden istisna tutulmasına yönelik olarak, 1581 sayılı Kanunun 21 inci maddesinin (A) bendine yeni (e) alt bendinin ilave edilmesi ile,
Tasarıya yeni çerçeve 6 ncı maddenin eklenmesi suretiyle,
1581 sayılı Kanunun ek 1 inci maddesini değiştiren Tasarının 5 inci maddesi,
11 inci maddede yapılan değişiklik neticesinde kooperatifler, bölge birlikleri ve Merkez Birliğin kredi ihtiyacının sadece T.C. Ziraat Bankasından karşılanması zorunluluğunun ortadan kalkması, yurt içi ve yurt dışı diğer banka, finans ve kredi kuruluşları tarafından da karşılanabileceği hükmünün kabul edilmesi nedeniyle, T.C. Ziraat Bankasından Merkez Birliğine denetçi atanma mecburiyetinin gereğinin kalmadığı düşüncesiyle ikinci fıkrasının yeniden düzenlenmesi ve dördüncü fıkrasının yürürlükten kaldırılması suretiyle 7 nci madde olarak,
Esas itibariyle ekonomik mahiyette birer sivil toplum kuruluşu olan tarım kredi kooperatifleri ve birliklerine, Bakanlıkça yapılacak teftiş ve denetimlerin sonucunda verilecek talimatların, demokratik toplum ilkelerine uygun bir şekilde sınırlandırılması açısından bu gibi talimatların yalnızca Kanunda belirlenen amaca yönelik eksikliklerin giderilmesi şeklinde belirlenmesinin daha uygun olacağı gerekçesiyle, 1581 sayılı Kanunun ek 2 nci maddesinin üçüncü fıkrasının değiştirilmesi ile Tasarıya yeni çerçeve 8 inci maddenin eklenmesi suretiyle,
Tarım kredi kooperatifleri ve birliklerinin, birbirleri ve ortakları ile tarımsal girdi temini ve ürünlerin değerlendirilmesi amacıyla yapacakları her türlü muamelenin satış işlemi olarak değerlendirilmemesi, bu muamelelerin ortaklar arası muamele sayılması gerektiği ve ortaya çıkan sorunların giderilmesi amacıyla 1581 sayılı Kanuna ek 3 üncü maddenin ilave edilmesine ilişkin düzenlemenin, Tasarıya yeni çerçeve 9 uncu maddenin eklenmesi suretiyle,
Tasarının 6 ncı maddesi ile düzenlenen ve 1581 sayılı Kanuna bir geçici madde eklenmesini öngören hükmün, aslında 1581 sayılı Kanuna değil, kanunlaşacak olan bu Kanuna eklenmesi gerektiği,
Tarım Kredi Kooperatifleri ve birliklerinin yeniden yapılandırılması çalışmalarının devam etmesi sürecinde duraksamaya sebebiyet verilmeden, kanun değişikliği ve akabinde ana sözleşmeler ile diğer mevzuatın hazırlanması gerekliliği karşısında, kooperatiflerin ve üst birliklerinin en üst karar organı olan genel kurullarının, ana sözleşmelerin yeni kanun hükümlerine intibak işlemleri tamamlandıktan sonra toplanmasını sağlayan düzenlemenin Tasarının Geçici 1 inci maddesi olarak kabul edilmesi suretiyle,
Tasarının yürürlüğe ilişkin 7 nci maddesi, 10 uncu madde olarak aynen,
Tasarının yürütmeye ilişkin 8 inci maddesi, 11 inci madde olarak aynen,
Kabul edilmiş ve Alt Komisyon yaptığı düzenlemeleri içeren raporunu Başkanlığımıza sunmuştur.
Bu defa Komisyonumuzun 03.03.2005 tarihli toplantısında, Alt Komisyon tarafından kabul edilen metin esas alınmak suretiyle, maddeler üzerinde görüşmeler açılmış,
Alt Komisyon metninin;
3 üncü maddesi ile düzenlenen 1581 sayılı Kanunun 5 inci maddesinin beşinci fıkrası; kamu kurum ve kuruluşlarında görev yapmakta iken genel müdür ve genel müdür yardımcısı olarak atanan kişilerin bu görevlerde geçen hizmet sürelerinin emekli keseneğine esas aylık derece ve kademesinde değerlendirilebilmesi, emeklilik hakları açısından emsal alınacak kadro unvanlarına açıklık getirilmesi ve ilgililerin bu görevlerinin emeklilikte makam ve temsil veya görev tazminatı ödenmesinde de dikkate alınabilmesi amacıyla verilen önergenin kabul edilmesi suretiyle değiştirilerek,
1 inci maddesinden sonra gelmek üzere; kooperatifler, bölge birlikleri ve Merkez Birliği tarafından kurulmuş olan şirketler ile bunların sermayesinin yüzde ellisinden fazlasına sahip olacak şekilde iştirakçi oldukları şirketlerde, yönetim kurulu başkanı veya üyesi ya da denetim kurulu üyesi olarak görevlendirilenlere, bu şirketlerin sadece birinden huzur ücreti ya da hakkı ödenebileceğine ve bu şekilde görevlendirilenlere diğer şirketler tarafından herhangi bir ad altında başkaca bir ödeme yapılamayacağına dair önergenin kabul edilmesi suretiyle yeni çerçeve 2 nci madde, sonraki maddelerin madde numaralarının buna göre teselsül ettirilmesi suretiyle,
Diğer maddeleri ise aynen,
Kabul edilmiştir.
Tasarının tümü, Başkanlığımıza verilen redaksiyon yetkisi çerçevesinde kanun yazım tekniğine uygun olarak düzenlenmiştir.
Raporumuz, Genel Kurulun onayına sunulmak üzere Yüksek Başkanlığa saygı ile sunulur.
Madde 0001:
18.04.1972 tarihli ve 1581 sayılı Tarım Kredi Kooperatifleri ve Birlikleri Kanununun 1 inci maddesinin ikinci fıkrası aşağıdaki şekilde değiştirilmiş ve maddeye aşağıdaki fıkra eklenmiştir.
Tarımsal amaçlı kooperatifler hariç olmak üzere; ortak ürünleri üzerinde ticaret ve komisyonculuk yapanlar, faizle para veya mal olarak kredi verenler bu kooperatiflere giremezler.
Bu Kanun hükümlerine göre kurulmuş olan Tarım Kredi Kooperatifleri ve birlikleri, Devletçe kooperatiflere verilen desteklerden yararlanırlar.
Madde 0002:
1581 sayılı Kanunun 3 üncü maddesine son fıkradan sonra gelmek üzere aşağıdaki fıkra eklenmiştir.
Kooperatifler, bölge birlikleri ve Merkez Birliği tarafından kurulmuş olan şirketler ile bunların sermayesinin yüzde ellisinden fazlasına sahip olacak şekilde iştirakçi oldukları şirketlerde, yönetim kurulu başkanı veya üyesi ya da denetim kurulu üyesi olarak görevlendirilenlere, bu şirketlerin sadece birinden ücret veya huzur hakkı ödenebilir. Bu şekilde görevlendirilenlere diğer şirketler tarafından herhangi bir ad altında başkaca bir ödeme yapılmaz.
Madde 0003:
1581 sayılı Kanunun 4 üncü maddesi aşağıdaki şekilde değiştirilmiştir.
Madde 4.- Yönetim Kurulu;
Kooperatiflerde; genel kurula katılma hakkını haiz ortaklar arasından, genel kurulca dört yıl için seçilecek beş üyeden,
Bölge birliklerinde; genel kurula katılma hakkını haiz temsilciler arasından, genel kurulca dört yıl için seçilecek yedi üyeden,
Merkez Birliğinde; genel kurula katılma hakkını haiz temsilciler arasından, genel kurulca dört yıl için seçilecek dokuz üyeden,
Teşekkül eder.
Kooperatifler ve bölge birliklerinde yönetim kurulları bir başkan ve bir başkanvekili seçerler, Merkez Birliğinde ise Yönetim Kurulu bir Başkan ve iki başkanvekili seçer.
Yönetim kurulu toplantılarında vekaleten oy kullanılamaz.
Yönetim kurulu üyeliklerine seçilenlerin, en az ilkokul mezunu olmaları şarttır.
Kooperatif müdürleri, bölge müdürleri ve Merkez Birliği Genel Müdürü yönetim kurulu toplantılarına iştirak ederler; ancak, oy kullanma hakları yoktur.
Kooperatif ve bölge birliklerinde yönetim kurulu üyelerine ve denetçilerine verilecek ücret veya huzur hakkının miktarı Merkez Birliği Yönetim Kurulu tarafından, Merkez Birliği Yönetim Kurulu üyeleri ve denetçilerine verilecek ücret veya huzur hakkının miktarı ise Merkez Birliği Genel Kurulu tarafından tespit edilir. Ancak, Merkez Birliği Yönetim Kurulu üyeleri ve denetçilerine verilecek ücret veya huzur hakkının aylık net tutarı brüt asgarî ücretin dört katıdır.
Kooperatifler, bölge birlikleri ve Merkez Birliğinin yönetim kurulu üyeleri ve denetçileri, Tarım Kredi Kooperatiflerinin ve birliklerinin işletme ve iştirakleri ile bunların personelince kurulan vakıf veya derneklerde, bu kuruluşları temsilen yönetim veya denetim kurulu üyesi veya personeli olarak herhangi bir görev alamazlar. Ayrıca kooperatifler, bölge birlikleri ve Merkez Birliği çalışanları kooperatiflere ortak olamazlar.
Kooperatifler, bölge birlikleri ve Merkez Birliği tarafından yapılacak seçimlerin esasları, temsilcilerinin adedi, yönetim kurulu üyeleri ile kooperatif ve bölge birlikleri tarafından seçilecek temsilcilerde aranacak diğer nitelikler ve yönetim kurulu üyelerinin çeşitli ilçe, il ve bölgeleri temsil esasları ana sözleşmelerde tayin ve tespit edilir.
Kooperatiflerde her ortak, bölge birlikleri ve Merkez Birliğinde her temsilci, genel kurullarda yalnız bir oy kullanma hakkına sahiptir, vekaleten oy kullanılmaz. Kooperatifler, bölge birlikleri ve Merkez Birliği genel kurul toplantıları dört yılda bir yapılır.
Madde 0004:
1581 sayılı Kanunun 5 inci maddesi aşağıdaki şekilde değiştirilmiştir.
Madde 5.- Kooperatifler, bölge birlikleri ve Merkez Birliğinde işler; kanun, ana sözleşme ve diğer mevzuat ile kooperatif üst kuruluşlarının belirleyeceği esaslara, genel kurul ve yönetim kurulu kararlarına uygun olarak müdürlük, bölge müdürlüğü ve Genel Müdürlük tarafından yürütülür.
Merkez Birliğinde Genel Müdür ve genel müdür yardımcıları, bölge birliklerinde bölge müdürleri ve kooperatiflerde müdürler Merkez Birliği Yönetim Kurulu tarafından atanır.
Kooperatifler, bölge birlikleri ve Merkez Birliğine imzaya yetkili diğer personel, Genel Müdürün teklifi ve Merkez Birliği Yönetim Kurulunun onayı ile belirlenir.
Genel müdür ve yardımcılarının, en az dört yıllık yüksek öğrenim yapmış, kamu kurum ve kuruluşlarında veya tarım kredi kooperatifleri ve birlikleri teşkilatı ile tarım kredi kooperatiflerinin faaliyet alanı ile ilgili benzer bir kuruluşta en az sekiz yıl çalışmış olmaları şarttır.
Kamu kurum ve kuruluşlarında görev yapmakta iken kurumlarının muvafakatı ve kendilerinin isteği üzerine bu Kanun kapsamında Genel Müdür ve Genel Müdür Yardımcısı olarak atananlar kurumlarından aylıksız izinli sayılırlar. Bunlardan 08.06.1949 tarihli ve 5434 sayılı Türkiye Cumhuriyeti Emekli Sandığı Kanunu hükümlerine tabi olarak görev yapmakta olanların 5434 sayılı Kanun ile ilgileri devam ettirilir. Ayrıca, emeklilik hakları açısından Genel İdare Hizmetleri Sınıfına dahil aynı unvanlı kadrolar için tespit edilmiş olan ek gösterge, makam ve temsil tazminatları ile diğer malî haklardan da aynı esas ve usuller çerçevesinde yararlandırılırlar. Bu görevlerde geçirilen süreler, emekli keseneğine esas aylığın tespitinde dikkate alındığı gibi, makam tazminatı ve yüksek hakimlik tazminatı ödenmesini gerektiren görevlerde geçmiş sayılır. Bunların bu Kanun kapsamında atandıkları kadro unvanına ilişkin emekli kesenekleri kendilerince, karşılıkları da bu Kanun kapsamında çalıştıkları kuruluş tarafından ödenir. Görevleri sona erenler, yazılı olarak istekte bulunmaları halinde önceki kurumlarında aylıksız izne ayrıldıkları tarihteki durumlarına uygun bir kadroya atanırlar.
Kooperatifler, bölge birlikleri ve Merkez Birliği personelinin tayin, nakil ve görevden çıkarılması gibi esaslar; Merkez Birliği Yönetim Kurulunca kabul edilip, Genel Kurulun onayı ile yürürlüğe giren bir yönetmelikle düzenlenir.
Madde 0005:
1581 sayılı Kanunun 6 ncı maddesi aşağıdaki şekilde değiştirilmiştir.
Madde 6.- Yapılan inceleme ve soruşturma sonuçlarına göre görevleri ile ilgili olarak suç işledikleri anlaşılan ve bu fiilleri nedeniyle haklarında yargı mercilerince mahkumiyet kararı verilen Merkez Birliği Yönetim Kurulu üyelerinin ve denetçilerinin görevlerine son verilir.
Merkez Birliği Yönetim Kurulu üyelerinin görevlerine son verme işlemi, Merkez Birliği Yönetim Kurulunca gerçekleştirilir. İnceleme ve soruşturma sonuçlarına göre Merkez Birliği Yönetim Kurulu üyelerinin ekseriyetinin mahkum olduklarının anlaşılması halinde, göreve son verme işlemi Tarım ve Köyişleri Bakanlığı tarafından yerine getirilir.
Merkez Birliği denetçilerinin görevlerine son verme işlemi ise doğrudan Tarım ve Köyişleri Bakanlığı tarafından gerçekleştirilir.
Merkez Birliği tarafından yaptırılacak inceleme ve soruşturma sonuçlarına göre suç işledikleri veya kusurlu oldukları anlaşılan ve görevden alınmaları uygun görülen kooperatif, bölge birlikleri ve Merkez Birliği personeli ile haklarında mahkumiyet kararı verilen kooperatif ve bölge birlikleri yönetim kurulu üyeleri ve denetçilerinin görevlerine Merkez Birliği Yönetim Kurulunca son verilir.
Personelin görevine son verilmesine ilişkin usul ve esaslar 5 inci maddede belirtilen yönetmelikle düzenlenir.
Kooperatifler, bölge birlikleri ve Merkez Birliği personelinin, 25.08.1971 tarihli ve 1475 sayılı Kanun, 22.05.2003 tarihli ve 4857 sayılı İş Kanunu ile 22.04.1926 tarihli ve 818 sayılı Borçlar Kanunu hükümlerine göre görevlerine son verilmesi halleri saklıdır.
Seçimle işbaşına gelen ve göreve son verilme, çekilme veyahut diğer herhangi bir sebeple yönetim kurulu üyelikleri ve denetçilikleri sona erenlerin yerlerine, yönetim kurulu tarafından yedekleri çağırılır. Yönetim Kurulu üyelerinin ekseriyeti kaybetmesi halinde yedeklerin çağırılma işlemi Merkez Birliğinde denetçiler, bölge birliklerinde Merkez Birliği Yönetim Kurulu ve kooperatiflerde bölge birliği yönetim kurulu tarafından yerine getirilir. Merkez Birliğinde denetçiliklerin de tamamen boşalması halinde yedekleri çağırma işlemi, Tarım ve Köyişleri Bakanlığı tarafından yerine getirilir.
Yedeklerin katılımı ile yönetim kurulu üyeliklerinin ve denetçiliklerinin sayısı tamamlanamaz ise kooperatifler için bölge birliği yönetim kurulunca, seçilme hakkını haiz ortaklar arasından; bölge birlikleri için Merkez Birliği Yönetim Kurulunca, Genel Kurula katılma hakkını haiz temsilciler arasından; Merkez Birliği için Tarım ve Köyişleri Bakanlığınca Genel Kurula katılma hakkını haiz temsilciler arasından atama yapılır. Atama ile gelenler, yerlerine atandıkları üyelerin süresini tamamlarlar.
Madde 0006:
1581 sayılı Kanunun 11 inci maddesi aşağıdaki şekilde değiştirilmiştir.
Madde 11.- Kooperatifler, bölge birlikleri ve Merkez Birliğinin her türlü kredi ihtiyaçları yurt içi banka, finans veya kredi kuruluşları ile 3 üncü maddeye göre kurulacak bankaca karşılanır.
Madde 0007:
1581 sayılı Kanunun 21 inci maddesinin (A) bendine aşağıdaki (d) ve (e) alt bentleri eklenmiştir.
d) 21.12.1959 tarihli ve 7397 sayılı Sigorta Murakabe Kanununun 9 uncu maddesinin beşinci ve sekizinci fıkraları,
e) 04.12.2003 tarihli ve 5015 sayılı Petrol Piyasası Kanununun 9 uncu maddesinin yedinci, sekizinci ve dokuzuncu fıkraları,
Madde 0008:
1581 sayılı Kanunun ek 1 inci maddesinin ikinci fıkrası aşağıdaki şekilde değiştirilmiş ve dördüncü fıkrası yürürlükten kaldırılmıştır.
Ayrıca, Tarım ve Köyişleri Bakanlığınca bir denetçi atanır.
Madde 0009:
1581 sayılı Kanunun ek 2 nci maddesinin üçüncü fıkrası aşağıdaki şekilde değiştirilmiştir.
Kooperatifler, bölge birlikleri ve Merkez Birliği, Tarım ve Köyişleri Bakanlığının yapacağı teftiş ve denetimler sonucuna, kanun ve ana sözleşmelerdeki görevleri ile ilgili ortaya çıkacak eksiklikler konusunda vereceği talimatlara uymak zorundadırlar.
Madde 0010:
1581 sayılı Kanuna aşağıdaki ek madde eklenmiştir.
EK MADDE 3.- Tarım Kredi Kooperatifleri ve birliklerinin birbirleri ve ortakları ile tarımsal girdi temini ve ürünlerin değerlendirilmesi amacıyla yapacakları her türlü muamele, satış amaçlı satış olarak değerlendirilemez. Bu işlemler, ortaklar arası muamele sayılır.
Geçici Madde 0001:
Kooperatifler, bölge birlikleri ile Merkez Birliği ana sözleşmeleri bu Kanunun yürürlüğe girdiği tarihten itibaren bir yıl içinde, bu Kanun hükümlerine uygun hale getirilir.
Bu Kanun ve bu Kanuna göre hazırlanacak ana sözleşmeler gereği yapılması gereken Tarım Kredi Kooperatifleri genel kurul toplantıları, birinci fıkraya göre hazırlanacak ana sözleşmelerin yürürlüğe girmesinden itibaren altı ay içinde, bölge birlikleri ve Merkez Birliği genel kurul toplantıları ise kooperatiflerin genel kurul toplantılarının tamamlanmasını takip eden altışar ay içerisinde yapılır.
Yürürlükte olan kanun ve ana sözleşmeler gereğince yapılması gereken genel kurul toplantıları da ikinci fıkra hükümlerine göre ertelenmiş sayılır. Bu Kanunun yürürlüğe girdiği tarihte görevde bulunan yönetim kurulu üyeleri ve denetçiler, yapılacak ilk olağan genel kurula kadar görevlerine devam ederler.
Madde 0011:
Bu Kanun yayımı tarihinde yürürlüğe girer.
Madde 0012:
Bu Kanun hükümlerini Bakanlar Kurulu yürütür.
Yükleyen: yasinuzunoglu
