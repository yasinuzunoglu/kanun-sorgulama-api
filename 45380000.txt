4538 sayılı EURO'nun Hukuki Araçlara Etkisi İle Akaryakıt Tüketim Vergisi Kanununda Değişiklik Yapılması Hakkında Kanun 27/02/2000
Yayımlandığı Resmî Gazete Tarihi: 27/02/2000
Yayımlandığı Resmî Gazete Sayısı: 23977
Kabul Tarihi: 24/02/2000
Madde 0001: Amaç
Bu Kanunun amacı, Avrupa Birliğini Kuran Antlaşma uyarınca tek para sistemine dahil olan Avrupa Birliğine üye devletlerin ulusal paralarına veya ECU ya gönderme yapan hukuki araçların, EURO nun kullanıma girmesi nedeniyle ortaya çıkabilecek sonuçlar bakımından tabi olacağı esas ve usulleri belirlemektir.
Madde 0002: Kapsam
Bu Kanun, EURO nun kullanıma girmesinin tek para sistemine dahil olan devletlerin ulusal paralarına veya ECU ya gönderme yapan hukuki araçlar üzerindeki etkilerini kapsar.
Madde 0003: Tanımlar
Bu Kanunda yer alan;
EURO : Avrupa Birliğini Kuran Antlaşma uyarınca tek para sistemine dahil olan Avrupa Birliğine üye devletlerin parasını,
ECU veya Avrupa Para Birimi : Avrupa Birliği Konseyinin 22.12.1994 tarihli ve 3320/94 sayılı EC Tüzüğü ile tanımlanan Avrupa Topluluğunun hesap birimi olarak da kullanılan ve 1.1.1999 tarihinden itibaren yürürlükten kalkmış olan kur sepetini,
Ulusal para birimleri : Tek para sistemine dahil olan üye devletlerin kendi para birimlerini,
EURO nun kullanıma girdiği tarih : Tek para sisteminin başlangıç tarihi olan 1.1.1999 tarihini,
Hukuki araçlar : Hukuki ilişkileri kuran veya düzenleyen veya etkileyen kanun ve diğer mevzuat hükümlerini, yargı kararlarını, idari işlemleri, tek taraflı hukuki işlemleri, sözleşmeleri, sermaye piyasası araçlarını, kıymetli evrakı, ödeme sistemleri araçlarını, diğer ödeme araçlarını ve hukuki sonuç doğuran diğer her türlü işlemleri,
İfade eder.
Madde 0004: Ulusal para birimine ve ECU ya yapılan göndermeler
Kanunlarda ve diğer mevzuatta ulusal para birimlerine yapılan bütün göndermeler, ulusal paraların tedavülden kaldırıldıkları tarihten itibaren, Avrupa Birliği tarafından geri dönülmez şekilde sabitlenerek belirlenen ve Türkiye Cumhuriyet Merkez Bankası tarafından da ilan edilen değişim oranı uygulanarak EURO ya yapılmış olarak kabul edilir.
EURO nun kullanıma girmesiyle, hukuki araçlarda ECU nun 3 üncü maddenin (b) bendinde yapılan tanımına gönderme yapıldığı takdirde, ECU bire bir oranında EURO ya dönüşür. Hukuki araçlarda ECU ya yapılan göndermeler, taraflarca aksi kararlaştırılmadığı takdirde, Avrupa Topluluğunda hesap birimi olarak da kullanılan kur sepetine gönderme olarak kabul edilir.
Madde 0005: Sözleşmelerin ve diğer hukuki işlemlerin devamlılığı
EURO nun kullanıma girmesi veya ulusal para birimlerinin tedavülden kaldırılarak tek para sistemine dahil Avrupa Birliğine üye devletlerde EURO nun tek para birimi olma niteliğini kazanması veya ulusal para birimi ya da ECU için belirlenen faiz oranının veya oran belirleme yönteminin değişmesi, mevcut sözleşmenin veya diğer hukuki işlemlerin taraflarından birine, sözleşmeyi veya hukuki işlemi tek taraflı olarak değiştirme veya fesih hakkını vermez.
Madde 0006: Kanunlar ihtilafı
Ulusal paranın tanımı, o parayı ihraç eden devletin hukukuna tabidir. EURO nun tanımı Avrupa Birliği hukukuna tabidir.
Paranın borcun kapsamı üzerinde meydana getireceği etkiler, borç ilişkisine uygulanacak hukuk tarafından belirlenir.
Ödemenin hangi parayla yapılması gerektiği ödeme yeri hukukuyla belirlenir.
Madde 0007: Vergi ve harç istisnaları
Bu Kanun kapsamında;
Ulusal para birimlerinin EURO ya dönüştürülmesine ilişkin işlemler ile bu işlemlerin yapılması sırasında her ne nam altında olursa olsun lehe alınan paralar hakkında 13.7.1956 tarihli ve 6802 sayılı Gider Vergileri Kanunu hükümleri,
EURO nun kullanıma girdiği tarihten önce veya sonraki dönemde ulusal para birimi cinsinden akdedilmiş sözleşmeler ile gerçekleştirilmiş diğer hukuki işlemlerde ulusal para birimine, komisyon, faiz ve diğer masraflara gönderme yapan hükümlerin EURO cinsinden değiştirilmesi için düzenlenecek kağıtlar hakkında 1.7.1964 tarihli ve 488 sayılı Damga Vergisi Kanunu ile 2.7.1964 tarihli ve 492 sayılı Harçlar Kanunu hükümleri,
Uygulanmaz.
Madde 0008: 7.11.1984 tarihli ve 3074 sayılı Akaryakıt Tüketim Vergisi Kanununun 7 nci maddesinin sonuna aşağıdaki fıkra eklenmiştir.
Akaryakıt tüketim vergisi hasılatından 2.2.1981 tarihli ve 2380 sayılı Kanun ile 27.6.1984 tarihli ve 3030 sayılı Kanuna göre mahalli idarelere ve fonlara pay verilmez.
Madde 0009: Yetki
Kanunlar ve diğer mevzuatla kendilerine verilen görev ve yetkiler kapsamında Maliye Bakanlığı, Hazine Müsteşarlığı ve/veya Türkiye Cumhuriyet Merkez Bankası, bu Kanun hükümlerinin uygulanması ve işleyişiyle ilgili tedbirleri almaya ve çıkarılacak tebliğler ile gerekli düzenlemeleri yapmaya yetkilidir.
Madde 0010: Bu Kanunun;
7 nci maddesi yayımı tarihinde,
8 inci maddesi 1.2.2000 tarihinden geçerli olmak üzere yayımı tarihinde,
Diğer maddeleri 1.1.1999 tarihinden geçerli olmak üzere yayımı tarihinde,
Yürürlüğe girer.
Madde 0011: Bu Kanun hükümlerini Bakanlar Kurulu yürütür.
Yükleyen: yasinuzunoglu
