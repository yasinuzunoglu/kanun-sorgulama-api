4390 sayılı Devlet Güvenlik Mahkemelerinin Kuruluş ve Yargılama Usulleri Hakkında Kanun ile Askeri Hakimler Kanununda Değişiklik Yapılmasına İlişkin Kanun
Yayımlandığı Resmî Gazete Tarihi: 22.06.1999
Yayımlandığı Resmî Gazete Sayısı: 23733 (Mükerrer)
Kabul Tarihi	22.06.1999
Madde 0001:
16.6.1983 tarihli ve 2845 sayılı Devlet Güvenlik Mahkemelerinin Kuruluş ve Yargılama Usulleri Hakkında Kanunun 4 üncü maddesinin son fıkrası aşağıdaki şekilde değiştirilmiştir.
Devlet Güvenlik Mahkemesi nezdinde Cumhuriyet savcılarının sayısı Hakimler ve Savcılar Yüksek Kurulunca belirlenir.
Madde 0002:
2845 sayılı Kanunun 5 inci maddesi aşağıdaki şekilde değiştirilmiştir.
Madde 5.- Devlet Güvenlik Mahkemesinin başkanı, iki asıl ve bir yedek üyesi ile Cumhuriyet başsavcısı, birinci sınıfa ayrılmış adli yargı hakim ve Cumhuriyet savcıları arasından; Cumhuriyet savcıları ise, diğer Cumhuriyet savcıları arasından atanırlar.
Madde 0003:
2845 sayılı Kanunun 6 ncı maddesi aşağıdaki şekilde değiştirilmiştir.
Madde 6.- Devlet Güvenlik Mahkemesinin başkanı, asıl ve yedek üyeleri ile Cumhuriyet başsavcısı ve Cumhuriyet savcıları, Hakimler ve Savcılar Yüksek Kurulunca dört yıl için atanırlar; süresi bitenler yeniden atanabilirler.
Yeni atananlar göreve başlayıncaya kadar süresi dolanların görevleri devam eder. Görevlerde boşalma olması halinde yukarıdaki hükümler gereğince onbeş gün içinde yeni atamalar yapılır.
Devlet Güvenlik Mahkemesi başkanı, asıl ve yedek üyeleri ile Cumhuriyet başsavcısı ve Cumhuriyet savcıları, dört yıldan önce başka bir yere veya göreve atanamazlar. Ancak, meşru mazeretleri durumunda muvafakatları alınarak veya haklarında yapılacak soruşturma sonunda görev yeri veya görevlerinin değiştirilmesine Hakimler ve Savcılar Yüksek Kurulunca karar verilebilir.
Madde 0004:
2845 sayılı Kanunun 7 nci maddesinin ikinci fıkrası aşağıdaki şekilde değiştirilmiştir.
Hukuki veya fiili sebeplerle görevi başında bulunmayan asıl üyenin yerine yedek üye mahkeme kuruluna katılır.
Madde 0005:
2845 sayılı Kanunun 34 üncü maddesi aşağıdaki şekilde değiştirilmiştir.
Madde 34.- Devlet Güvenlik Mahkemelerinde göreve atanan hakim, Cumhuriyet başsavcısı ve Cumhuriyet savcılarıyla diğer personelin, özlük işlerinde, denetimlerinde, haklarında disiplin soruşturması açılması ve disiplin cezası verilmesinde, şahsi ve görevle ilgili suçlarının soruşturma ve kovuşturulmasında bu Kanun hükümleri saklı kalmak üzere, kendi mesleklerine ait kanunların ilgili hükümleri uygulanır.
Devlet Güvenlik Mahkemelerinde devamlı veya geçici olarak görevlendirilenlerin, bu görevlerde geçirecekleri süreler esas mesleklerinde geçmiş sayılır.
Devlet Güvenlik Mahkemelerinde görevli hakim, Cumhuriyet başsavcısı ve savcıları adli aravermeden faydalanamazlar. İşlerin elverdiği oranda kendilerine yıllık izinleri verilir.
Madde 0006:
2845 sayılı Kanunun, 3 üncü maddesinin ikinci fıkrasında yeralan iki ibaresi bir; 8 inci maddesinin birinci fıkrasında yeralan yedek üyelerinin ibaresi yedek üyenin şeklinde değiştirilmiştir.
Madde 0007:
2845 sayılı Kanunun 37 nci maddesinin ikinci fıkrası ve 38 inci maddesi ile 26.10.1963 tarihli ve 357 sayılı Askeri Hakimler Kanununun ek 7 ve ek 8 inci maddeleri yürürlükten kaldırılmıştır.
Geçici Madde 0001:
Bu Kanunun yayımı tarihinde Devlet Güvenlik Mahkemelerinde görev yapan askeri hakim ve Cumhuriyet savcılarının görevleri sona erer; bunlara atamaları yapılıncaya kadar Milli Savunma Bakanı tarafından askeri mahkemelerde veya yargı ile ilgili idari görevlerde rütbe ve kıdemlerine uygun olarak geçici yetki verilebilir.
Geçici Madde 0002:
Devlet Güvenlik Mahkemelerinde görev yapan askeri hakim ve Cumhuriyet savcılarından boşalan yerlere, bu Kanunun yayımı tarihinden itibaren onbeş gün içinde Hakimler ve Savcılar Yüksek Kurulunca atama yapılır.
Bu atamalar yapılıncaya kadar 2845 sayılı Kanunun 7 ve 8 inci madde hükümlerine göre işlem yapılır.
Geçici Madde 0003:
Bu Kanunun yayımı tarihinden önce Devlet Güvenlik Mahkemelerinde görülmekte olan davalara kaldığı yerden devam olunur.
Madde 0008:
Bu Kanun yayımı tarihinde yürürlüğe girer.
Madde 0009:
Bu Kanun hükümlerini Bakanlar Kurulu yürütür.
Yükleyen: yasinuzunoglu
