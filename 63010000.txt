6301 sayılı Öğle Dinlenmesi Kanunu (ÖDK.) 08.03.1954
Yayımlandığı Resmî Gazete Tarihi: 08.03.1954
Yayımlandığı Resmî Gazete Sayısı: 8652
Kabul Tarihi	02.03.1954
Madde 0001:
Nüfusu on bin ve daha fazla olan şehir ve kasabadaki fabrika, imalathane, mağaza, dükkan, yazıhane, büro ve bunların benzerleriyle bilumum ticari ve sınai müesseselerde çalıştırılan işçilere ve diğer müstahdemlere bir saatten aşağı olmamak üzere öğle dinlenmesi verilmesi mecburidir.
Dinlenme devresinin başlama ve bitme saatleri, mevsimlere göre, o mahallin Belediye Meclisi Tarafından tespit ve ilan olunur.
Madde 0002:
Dinlenme devresinin devamı müddetince iş yerlerinin kapalı kalması şarttır.
Bu devre içinde müstahdem ve işçiler serbest olup, isterlerse iş yerlerinden ayrılabilirler.
Madde 0003:
Birinci maddede yazılı yerlerden:
Halkın yeme ve içmesiyle alakalı maddeleri satanların,
Eczanelerin, umumun yıkanıp temizlenmesine, yatıp kalkmasına veya eğlenmesine mahsus bulunanlarla her nevi lokanta, gazino, kahvehane ve benzerlerinin,
Garaj, akaryakıt satış istasyonları gibi seyrüseferle alakalı olanların, öğle dinlenmesini hangi saatlerde ve ne şekilde tatbik edecekleri 1 inci maddede yazılı makam tarafından tespit ve ilan olunur.
Bu maddenin (b) ve (c) fıkralarında gösterilen yerlerin dinlenme devresinin devamı müddetince kapalı kalmaları mecburiyeti olmayıp ancak, buralarda çalışan işçi ve müstahdemlerin öğle dinlenmeleri, münavebe suretiyle temin olunur.
Madde 0004:
İş Kanununa tabi bulunan işyerlerinde çalışan işçiler hakkında öğle dinlenmelerinin tatbikine bahsi geçen kanunun yazılı hükümler dairesinde devam olunur.
Madde 0005:
Bu Kanun hükümlerinin tatbiki müstahdem ve işçi kazançlarının ve bu kimselere ait sair hakların daha aşağı hadlere indirilmesi için sebep tutulamaz.
Madde 0006:
Bu Kanunda yazılı bulunan hükümler işçi ve müstahdemlere öğle dinlenmesi verilmesi hakkında daha elverişli hak ve menfaatler sağlayan kanun, mukavele, adet ve teamüllerden doğan haklara halel getirmez.
Madde 0007:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanun hükümlerine muhalif olarak müstahdem ve işçilerine öğle dinlenmesi yaptırmayan işveren veya işveren vekillerine yüz Türk Lirası (2010: 114 TL - 2011: 122 TL - 2012: 135 TL - 2013: 146 TL - 2014: 152 TL - 2015: 167 TL - 2016: 173 TL - 2017: 179 TL - 2018: 204 TL - 2019: 252 TL - 2020: 308 TL - 2021: 336 TL - 2022: 457 TL - 2023: 1.018 TL) idarî para cezası verilir.
Bu Kanunun 5 inci maddesine muhalif hareket eden işveren veya işveren vekiline, müstahdem veya işçi kazançlarının veya bu kimselere ait sair hakların daha aşağı hadlere indirilmesinden dolayı müstahdem veya işçilerin uğradıkları zararın iki katı kadar idarî para cezası verilir.
Bu maddedeki idarî para cezalarını vermeye belediye encümeni yetkilidir.
Madde 0008:
Bu Kanun hükümlerinin nüfusu on binden az şehir ve kasabalarda dahi tatbiki mahalli belediye meclislerinin karar ve ilamına bağlıdır.
Madde 0009:
Bu Kanun neşri tarihinde mer iyete girer.
Madde 0010:
Bu Kanun hükümlerini icraya İcra Vekilleri Heyeti memurdur.
Yükleyen: yasinuzunoglu
