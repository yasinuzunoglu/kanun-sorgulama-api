4575 sayılı Danıştay Kanunu ile Genel Kadro ve Usulü Hakkında Kanun Hükmünde Kararnamenin Eki Cetvellerde Değişiklik Yapılmasına Dair Kanun
Yayımlandığı Resmî Gazete Tarihi: 15.06.2000
Yayımlandığı Resmî Gazete Sayısı: 24080
Kabul Tarihi	02.06.2000
Madde 0001:
6.1.1982 tarihli ve 2575 sayılı Danıştay Kanununun 17 nci maddesinin (3) numaralı fıkrası aşağıdaki şekilde değiştirilmiştir.
3. Bu kurulların toplanma ve görüşme yeter sayısı onyedidir. Toplantıda hazır bulunanlar çift sayıda olursa en kıdemsiz üye kurula katılmaz.
Madde 0002:
2575 sayılı Kanunun 24 üncü maddesi aşağıdaki şekilde değiştirilmiştir.
Madde 24.- 1. Danıştay ilk derece mahkemesi olarak;
a) Bakanlar Kurulu kararlarına,
b) Başbakanlık ve bakanlık müsteşarları, müsteşar yardımcıları, genel müdürleri ve kurul başkanları; diğer kamu kurum ve kuruluşlarının müsteşar, başkan ve genel müdürleriyle ilgili müşterek kararnamelere,
c) Bakanlıkların düzenleyici işlemleri ile kamu kuruluşları veya kamu kurumu niteliğindeki meslek kuruluşlarınca çıkarılan ve ülke çapında uygulanacak düzenleyici işlemlere,
d) Danıştay idari dairelerince veya İdari İşler Kurulunca verilen kararlar üzerine uygulanan eylem ve işlemlere,
e) Birden çok idare veya vergi mahkemesinin yetki alanına giren işlere,
f) Danıştay Yüksek Disiplin Kurulu kararları ile bu Kurulun görev alanı ile ilgili Danıştay Başkanlığı işlemlerine,
Karşı açılacak iptal ve tam yargı davaları ile tahkim yolu öngörülmeyen kamu hizmetleri ile ilgili imtiyaz şartlaşma ve sözleşmelerinden doğan idari davaları karara bağlar.
2. Danıştay, belediyeler ile il özel idarelerinin seçimle gelen organlarının organlık sıfatlarını kaybetmeleri hakkındaki istemleri inceler ve karara bağlar.
Madde 0003:
2575 sayılı Kanunun 26 ncı maddesi aşağıdaki şekilde değiştirilmiştir.
Madde 26.- İdari uyuşmazlıklar ve davalar Üçüncü, Dördüncü, Beşinci, Altıncı, Yedinci, Sekizinci, Dokuzuncu, Onuncu, Onbirinci, Onikinci dairelerde ve idari ve vergi dava daireleri genel kurullarında incelenir ve karara bağlanır.
Başkanlık Kurulu, iş yükü bakımından zorunluluk doğması durumunda, vergi dava dairelerinin birini idari dava dairesi olarak, idari dava dairelerinin birini vergi dava dairesi olarak görevlendirebilir.
Görevlendirilen dairedeki dosyaların vergi ve idari uyuşmazlıklara ilişkin görev ayırımı gözetilerek hangi daireye ve nasıl devredileceği, görevlendirilen daireye görevlendirildiği alan içinde hangi daire işlerinin verileceği hususları Başkanlık Kurulu kararıyla belirlenir. Bu kararlar Resmi Gazetede yayımlanır ve yayımını izleyen aybaşından itibaren uygulanır.
Daire Başkan ve üyeleri, dairenin görevlendirildiği işlere bakan dava dairesi genel kuruluna katılır.
Madde 0004:
2575 sayılı Kanuna aşağıdaki geçici madde eklenmiştir.
GEÇİCİ MADDE 19.- Bu Kanunun yürürlüğe girdiği tarihten itibaren üç yıl süre ile Danıştay tetkik hakimliğine yapılacak atamalarda, 11 inci maddenin (1) numaralı fıkrasındaki beş yıllık hizmet süresi iki yıl olarak uygulanır. Bu atamalarda Başkanlık Kurulunun olumlu görüşü alınır.
Madde 0005:
Danıştay Başkanlığı teşkilatında kullanılmak üzere ekli (1) ve (2) sayılı listelerde yer alan kadrolar ihdas edilerek 190 sayılı Genel Kadro ve Usulü Hakkında Kanun Hükmünde Kararnamenin eki (I) ve (II) sayılı cetvellerin ilgili bölümüne eklenmiştir.
Geçici Madde 0001:
Bu Kanunun yürürlüğe girdiği tarihten önce ilk derece mahkemesi olarak Danıştayda açılmış bulunan ve bu Kanunla idare mahkemelerinin görevleri kapsamına alınan davalar Danıştayda sonuçlandırılır.
Madde 0006:
Bu Kanun yayımı tarihinde yürürlüğe girer.
Madde 0007:
Bu Kanun hükümlerini Bakanlar Kurulu yürütür.
(1) SAYILI LİSTE
KURUM : DANIŞTAY BAŞKANLIĞI
TEŞKİLATI : MERKEZ
(I) SAYILI CETVEL
İHDASI UYGUN GÖRÜLEN KADROLAR
SINIFI	UNVANI	KADRO
DERECESİ	KADRO
ADEDİ	TOPLAM
GİH	Yazı İş. Müd.	3	1	1
Şef	6	1	1
Veri Haz. ve Kont. İşl.	5	5	5
12	5	5
YHS	Hizmetli	13	8	8
TOPLAM		20	20
(2) SAYILI LİSTE
KURUM : DANIŞTAY BAŞKANLIĞI
TEŞKİLATI : MERKEZ
(II) SAYILI CETVEL
İHDASI UYGUN GÖRÜLEN KADROLAR
SINIFI	UNVANI	KADRO
DERECESİ	KADRO
ADEDİ	TOPLAM
HS	Üye	1	8	8
Savcı	1	10	10
Tetkik Hakimi	5	25	25
TOPLAM		43	43
Yükleyen: yasinuzunoglu
