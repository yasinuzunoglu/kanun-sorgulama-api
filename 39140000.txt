3914 sayılı Belediye Gelirleri Kanunda Değişiklik Yapılması Hakkında Kanun
Yayımlandığı Resmî Gazete Tarihi: 24.07.1993
Yayımlandığı Resmî Gazete Sayısı: 21647
Kabul Tarihi	15.07.1993
Madde 0001:
26.05.1981 tarihli ve 2464 sayılı Belediye Gelirleri Kanuna 44 üncü maddeden sonra gelmek üzere aşağıdaki mükerrer 44 üncü madde eklenmiştir.
4. Çevre temizlik vergisi:
Mükerrer Madde 44: Belediye sınırları ve mücavir alanlar içinde bulunan ve belediyelerin katı atık toplama ile kanalizasyon hizmetlerinden yararlanan konut, iş yeri ve diğer şekillerde kullanılan binalar, çevre temizlik vergisine tabidir.
Genel ve katma bütçeli idarelere il özel idarelerine, belediyelere, köy tüzel kişiliğine ve bunların kuracakları, kanunla kurulan üniversitelere ait ve münhasıran bunların hizmetlerinde kullanılan binalar ile dini hizmetlere ait umuma açık ibadet haneler, Kızılay Genel Merkezi, şubeleri ve kampları, karşılıklı olmak şartıyla yabancı devletlere ait olup elçilik ve konsolosluk hizmetlerinde kullanılanlarla elçilerin ikâmetine mahsus olan binalar, merkezi Türkiye'de bulunan milletlerarası kuruluşlara, milletlerarası kuruluşların Türkiye'deki temsilcilerine ait binalar ve bunların müştemilatı bu verginin kapsamına dahil değildir.
Çevre temizlik vergisinin mükellefi, her ne şekilde olursa olsun binaları kullananlardır. Boş bulunan binalarda bu verginin mükellefi binaların malikleri veya malik gibi tasarruf edenleridir.
Çevre temizlik vergisi, katı atıklar için aşağıdaki tarife göre aylık olarak hesaplanır.
Bina Grupları	Aylık Vergi Tutarları (TL.)
1. Derece	2. Derece	3. Derece	4. Derece	5. Derece
1. Grup	5.000.000	4.000.000	3.000.000	2.500.000	2.000.000
2. Grup	3.000.000	2.500.000	2.000.000	1.500.000	1.000.000
3. Grup	2.000.000	1.750.000	1.500.000	1.000.000	750.000
4. Grup	1.000.000	800.000	600.000	400.000	200.000
5. Grup	600.000	500.000	400.000	250.000	150.000
6. Grup	300.000	250.000	200.000	150.000	100.000
7. Grup	100.000	80.000	60.000	50.000	25.000
Tarifede yer alan tutarlar; önceki yılda uygulanan tutarlara, bunların Vergi Usul Kanunu hükümleri uyarınca belirlenen yeniden değerleme oranının yarısı ile çarpılması sonucu bulanacak tutarın eklenmesi suretiyle her yıl yeniden belirlenir. Verginin belirlenmesinde, 1000 liraya kadar olan tutarlar atılır.
Bankalar Kurulu; bu tarifede yer alan vergi tutarlarını, kalkınmada öncelikli yerlerde ki belediyeler ile nüfusu 5000'den az olan belediyelerde %50 kadar indirmeye, bina gurupları ve belediyeler itibarıyla ayrı ayrı %100'e kadar artırmaya yetkilidir.
Bankalar Kurulu tarifede yer alan bina guruplarını tayin ve tespit eder. Ancak, konutlar yedinci guruba dahil edilir. Guruplarda yer alan binaların hangi dereceye gireceği, binaların bulundukları mahallin sosyal ve ekonomik farklılıkları ile büyüklükleri de dikkate alınarak beldeye meclislerince belirlenir.
Katı atıklar için çevre temizlik vergisi, belediyelerce binaların tarifedeki derecelere intibak ettirilmesi üzerine her yılı Ocak ayında yıllık tutarı itibariyle tahakkuk ettirilmiş sayılır. Tahakkuk eden vergi, bir defaya mahsus olmak üzere, belediyelerin ilan koymaya mahsus mahallerinde bir ay süreyle topluca ilan edilir.
Yıllık olarak tahakkuk eden bu vergi mükelleflerce her yıl Ocak ve Temmuz ayı içinde iki eşit taksitte ödenir. Yeni binalarda bu verginin ödenmesi mükellefiyeti, bina takvim yılının ilk altı ayı içinde bitmiş ise yılın ikinci yarısından, yılın ikinci yarısında bitmiş ise ertesi takvim yılından itibaren başlar.
Bunları kullanmak dolayısıyla mükellef olanların, adlarına tarh ve tahakkuk ettirilerek tahsil edilen vergiler, red ve iade edilmez.
Yanan, yıkılan ve benzeri nedenlerle tamamen kullanılmaz hale gelen binalarla, kanunların verdiği yetkiye dayanarak kullanılması yasak edilen binalarda mükellefiyet bu durumların meydana geldiği tarihte sona erer.
Belediyeler, atık su ile ilgili olarak da; katı atıklarla ilgili bina guruplarını topluca veya ayrı ayrı dikkate almak suretiyle ve su tüketim bedelini aşmamak üzere meclislerince belirlenecek miktarda çevre temizlik vergisi alırlar. Atık su ile ilgili çevre temizlik vergisi, su tüketim bedeli ile birlikte tarh ve tahakkuk etmiş sayılı ve bedel ile birlikte tahsil edilir. Su ile kanalizasyon hizmetleri ayrı bir kanunla düzenlenmiş bulunan belediyelerde ise, atık su bedellerinin tahsiline ilişkin uygulama kendi kanunlarındaki hükümlere tabidir.
Bu madde uyarınca tahsil edilen vergilerin %10'u tahsilatı takip eden ayın 15. günü akşamına kadar Çevre Kirliliğini Önleme Fonu'na aktarılır. Bakanlar Kurulu Fon'a aktarılacak paya ilişkin oranı, sıfıra kadar indirmeye veya bir katına kadar artırmaya yetkilidir. Süresinde aktarılmayan paylar, 6183 sayılı Amme Alacaklarının Tahsil Usulu Hakkında Kanunun 51.inci maddesinde belirlenen oranda hesaplanacak tutar kadar fazlası ile birlikte ödenir.
Büyükşehir belediye sınırları içerisinde bulunan belediyeler tarafından tahsil edilen katı atıklara ilişkin çevre temizlik vergisin %20'si münhasıran çöp imha tesislerinin kuruluş ve işletmelerinde kullanılmak üzere büyükşehir belediyesine tahsilatı takip eden ayı 15.inci günü akşamına kadar aktarılır.
Bu madde uyarınca tahsil edilen vergiler çevre temizliği gayesi dışında kullanılamaz.
Bu maddenin uygulanmasına ilişkin usul ve esaslar, İçişleri ve Çevre Bakanlıklarının görüşleri alınmak suretiyle Maliye Bakanlığı tarafından belirlenir.
Madde 0002:
Bu kanun yayımı tarihini izleyen ayın başında yürürlüğe girer.
Madde 0003:
Bu kanun hükümlerini Bakanlar Kurulu yürütür.
Yükleyen: yasinuzunoglu
