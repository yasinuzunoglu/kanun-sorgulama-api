5537 sayılı Karayolları Trafik Kanununda Değişiklik Yapılmasına Dair Kanun
Yayımlandığı Resmî Gazete Tarihi: 05.07.2006
Yayımlandığı Resmî Gazete Sayısı: 26219
Kabul Tarihi	30.06.2006
TÜRKİYE BÜYÜK MİLLET MECLİSİ BAŞKANLIĞINA
Karayolları Trafik Kanununda Değişiklik Yapılmasına Dair Kanun Teklifim gerekçesi ile birlikte ekte sunulmuştur.
Gereğinin yapılmasını saygılarımla arz ederim.
Gülseren Topuz
İstanbul
TÜRKİYE BÜYÜK MİLLET MECLİSİ BAŞKANLIĞINA
İstanbul Milletvekili Sayın Gülseren Topuz'un vermiş olduğu (2/781) Esas Numaralı Karayolları Trafik Kanununda Değişiklik Yapılmasına İlişkin Kanun Teklifine ben de imza koymak istiyorum.
Gereğini saygıyla arz ederim.
Semiha Öyüş
Aydın
GENEL GEREKÇE
Ülkemizde ilkokul eğitimini (5 yıl) almış ve bu eğitimini devam ettirememiş çok sayıda vatandaşımız bulunmaktadır. Bunların her biri yetişkin ve kendi yaşamlarını sürdürebilir niteliğe sahiptir. Mevcut kanunla örneğin bir araç edindiklerinde eğer ehliyetleri yoksa bu aracı kullanamamaları söz konusudur. Bu durum eğitim düzeyi ilkokul seviyesinde olan vatandaşlarımızı mağdur etmektedir. Elbette ki bu vatandaşlarımızın eğitim düzeylerini yükseltmeleri istenilen bir durumdur. Ne var ki şu anda bu durumu gerçekleştirebilmeleri mümkün gözükmemektedir.
Diğer yandan ilkokul mezunu olduğu halde ehliyet almış ve halen trafiğe çıkan milyonlarca vatandaşımız bulunmaktadır. Onların trafiğe çıkma şansı bulmuş olmaları aynı durumda olan ve şu anda bu madde dolayısıyla ehliyet edinemeyenlere karşı eşitsiz bir durum yaratmaktadır.
Bu eşitsizliğin çıkarılacak bu kanunla giderilmesi düşünülmektedir.
MADDE GEREKÇELERİ
Madde - 1.
Şu an yürürlükte bulunan 2918 sayılı Karayolları Trafik Kanunu gereği ilkokul mezunları (5 yıl) ehliyet alamamaktadır. Bu durumda olan vatandaşlarımız mağdur olmaktadır. Önerdiğim bu madde ile mağduriyetlerinin giderileceği düşünülmektedir.
Madde - 2.
Kanunun yürürlük tarihini ifade eder.
Madde - 3.
Kanunun Bakanlar Kurulunca yürütüleceğini belirtmektedir.
TÜRKİYE BÜYÜK MİLLET MECLİSİ BAŞKANLIĞINA
2918 sayılı Karayolları Trafik Kanununun 41 inci Maddesinin (b) Fıkrasının Değiştirilmesine Dair Kanun Teklifim gerekçesi ile birlikte ekte sunulmuştur.
Gereğini arz ederim.
Saygılarımla.
Ümmet Kandoğan
Denizli
GENEL GEREKÇE
Çeşitli sebeplerden dolayı ilkokuldan sonra okuyamamış ve okuma yaşı da zaten geçmiş olan birçok vatandaşımız bulunmaktadır. Mevcut Kanunda sürücü belgesi almak isteyenlerin ortaokul veya sekiz yıllık temel eğitimi bitirmiş olmaları öngörülmektedir. Bu uygulama 1997 yılında başlamış olduğundan, daha önce ilkokul mezunu olmasına rağmen sürücü belgesi almış olanların kazanılmış hakkı devam etmekte iken, 1997 yılı sonrasında sürücü belgesi almak isteyen ilkokul mezunlarına söz konusu belge verilmemektedir.
Kanun Teklifi ile mevcut uygulamanın ortaya çıkardığı eşitsizliğin giderilmesi amaçlanmıştır.
DENİZLİ MİLLETVEKİLİ ÜMMET KANDOĞAN'IN TEKLİF ETTİĞİ METİN
2918 SAYILI KARAYOLLARI TRAFİK KANUNUNUN 41 İNCİ MADDESİNİN (b) FIKRASININ DEĞİŞTİRİLMESİ İLE İLGİLİ KANUN TEKLİFİ
Madde - 1.
2918 sayılı Karayolları Trafik Kanununun 41 inci maddesinin (b) fıkrası aşağıdaki şekilde değiştirilmiştir.
MADDE 41- Sürücü belgesi alacaklarda aşağıdaki şartlar aranır.
b) Öğrenim Şartları;
F, G, ve H sınıfı sürücü belgesi alacakların ilkokulu, A1, A2, B, C, D ve E sınıfı sürücülerin en az ortaokulu veya 8 yıllık temel eğitimi bitirmiş bulunmaları.
Ancak, 31.12.2006 tarihine kadar müracaat etmeleri halinde, ilkokulu bitirmiş bulunanlar da A1, A2, B, C, D ve E sınıfı sürücü belgesi alabilir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
İçişleri Komisyonu Raporu
T.B.M.M.
İçişleri Komisyonu
Esas No	2/781, 2/785
Karar No	41
31.05.2006
TÜRKİYE BÜYÜK MİLLET MECLİSİ BAŞKANLIĞINA
İstanbul Milletvekili Gülseren Topuz'un Karayolları Trafik Kanununda Değişiklik Yapılmasına Dair Kanun Teklifi (2/781) ile Denizli Milletvekili Ümmet Kandoğan'ın 2918 Sayılı Karayolları Trafik Kanununun 41 inci Maddesinin (b) Fıkrasının Değiştirilmesi ile İlgili Kanun Teklifi (2/785), Başkanlığınızca, sırasıyla 08.05.2006 ve 11.05.2006 tarihlerinde Komisyonumuza havale edilmiştir. 2/781 esas numaralı Kanun Teklifine, 24.05.2006 tarihinde Aydın Milletvekili Semiha Öyüş de imza koymuştur.Komisyonumuz, 31.05.2006 tarihli 37 nci toplantısında, İçişleri ve Adalet Bakanlıkları temsilcilerinin de katılımıyla Teklifleri inceleyip görüşmüştür. Tekliflerin ikisi de aynı mahiyette olduklarından Komisyonumuz Tekliflerin birleştirilerek görüşülmesini ve daha önce gelmiş olması nedeniyle görüşmelere 2/781 esas numaralı Teklifin esas alınmasını kararlaştırmıştır.
Bilindiği gibi, 1996 yılında çıkan 4199 sayılı Kanunla F, G ve H sınıfı sürücü belgesi alacakların ilkokulu, A1, A2, B, C, D ve E sınıfı sürücülerin en az ortaokulu veya 8 yıllık temel eğitimi bitirmiş bulunmaları zorunlu kılınmıştır. Ancak bu konuda yaşanan sorunlardan dolayı 1997 yılında çıkarılan 4262 sayılı Kanunla A1, A2, B, C, D ve E sınıfı sürücü belgesi alacak olanlarda aranan en az ortaokul veya sekiz yıllık temel eğitimi bitirmiş bulunma şartı, 31.12.1999 tarihine kadar ertelenmiş ve bu sürücü belgelerini alacak olanların, ilkokul mezunu olmaları yeterli sayılmıştır. Ancak bu Kanun da sorunları gidermemiş ve 2000 yılında çıkarılan 4550 sayılı Kanunla bu süre 31.12.2004 tarihine kadar uzatılmıştır. Bu sürenin bitiminden sonra da sorunlar devam etmiştir. Görüşmelere esas alınan Kanun Teklifi ile ilkokul mezunlarına altı ay daha sürücü belgesi alma hakkı tanınmaktadır. Birleştirilen Teklif ise süreyi 2006 yılının sonuna kadar uzatmaktadır.
Teklifin tümü üzerinde yapılan görüşmeler sırasında Komisyon Üyelerimiz tarafından şu görüşler ileri sürülmüştür:
İlkokul mezunu olanların sürücü belgesi alamamaları mağdur edilmelerine neden olmuştur.
Yurt dışından alınan sürücü belgeleri ülkemizde kabul gördüğünden ve yerli sürücü belgelerine dönüştürülebildiğinden, ilkokul mezunları önemli paralar harcayarak yurt dışından sürücü belgesi alma yoluna gitmektedirler.
İlkokul mezunları arasında, sürücü belgesine sahip olma bakımından bir eşitsizlik oluşmuştur ve bu eşitsizliğin acilen giderilmesi gerekir.
Tekliflerin tümü üzerindeki bu görüşmelerden sonra Teklifler ve gerekçeleri benimsenmiş ve Tekliflerin maddelerinin görüşülmesine geçilmesi kararlaştırılmıştır.
Görüşmelere esas alınan Teklifin 1 inci maddesi, ilkokul mezunlarının, Kanunun yürürlük tarihinden itibaren altı ay süreyle sürücü belgesi almalarına olanak tanınması amacıyla 2918 sayılı Kanuna bir geçici madde eklemektedir. Madde üzerinde verilen bir önergede, altı aylık süre, yetersiz olduğu gerekçesiyle iki yıla çıkarılmaktadır. Önerge, Komisyonumuzca kabul edilmiş ve madde önergede öngörülen değişiklikle birlikte kabul edilmiştir.
Teklifin yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
Madde 0001:
13.10.1983 tarihli ve 2918 sayılı Karayolları Trafik Kanununun 41 inci maddesinin (c) bendi aşağıdaki şekilde değiştirilmiştir.
c) Sağlık şartları:
Sağlık şartları bakımından kimlere hangi tür sürücü belgesi verilebileceği hususu yönetmelikle düzenlenir. Sürücü belgesi alacakların ilgili yönetmelikte belirtilen hekimden sürücü olur raporu almaları zorunludur. Bu maddede sözü edilen yönetmelik İçişleri ve Sağlık bakanlıklarınca müştereken hazırlanarak yürürlüğe konulur.
Madde 0002:
Karayolları Trafik Kanununa aşağıdaki geçici madde eklenmiştir.
GEÇİCİ MADDE 20- 2918 sayılı Karayolları Trafik Kanununun 41 inci maddesinin (b) bendinde öngörülen A1, A2, B, C, D ve E sınıfı sürücü belgesi alacak olanlarda aranan en az ortaokul veya sekiz yıllık temel eğitimi bitirmiş bulunmaları şartı, bu Kanunun yürürlüğe girdiği tarihten itibaren beş yıl süreyle aranmaz. İlkokul mezunu olmaları yeterli sayılır.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
