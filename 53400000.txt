5340 sayılı Çeşitli Kanunlarda Değişiklik Yapılmasına Dair Kanun
Yayımlandığı Resmî Gazete Tarihi: 05.05.2005
Yayımlandığı Resmî Gazete Sayısı: 25806
Kabul Tarihi	28.04.2005
TÜRKİYE BÜYÜK MİLLET MECLİSİ BAŞKANLIĞINA
3289 sayılı Gençlik ve Spor Genel Müdürlüğünün Teşkilat ve Görevleri Hakkındaki Kanunda Değişiklik Yapılmasına Dair Kanun Teklifimiz ve gerekçesi ilişikte sunulmuştur.
Gereğini arz ederiz.
GENEL GEREKÇE
Spor faaliyetleri günümüzde geniş kitleleri etkileyen, uluslararası ilişkileri geliştirerek dünya barışına katkıda bulunan evrensel bir faaliyet alanıdır. Dünya genelinde ve ülkemizde hızlı bir gelişim süreci yaşanmaktadır. İnsan haklarına verilen değerle birlikte sanat ve spor bugün toplumların aynası olarak kabul edilmektedir. Bedenen ve ruhen iyi yetişmiş genç bir nüfus ülkemizin her alanda rekabet gücünü artıracaktır.
Tarihi gelişim sonucu spor, sadece zevk için boş zamanları değerlendirme faaliyeti olma dışında kazanç elde etme amacı güdülen bir uğraş haline gelmiştir. Sanayileşme ve kentleşme süreci, sporun bir meslek olarak seçilmesini gündeme getirmiş, bu gelişme sonucunda da sporun bilimsel yöntemlerle incelenmesi ve yazılı hukuk kuralları ile düzenlenmesi gereksinimini ortaya çıkarmıştır.
Spor mevzuatı genel hukuk ilkelerine uygun olarak bütün ülkelerin iç hukuklarına etki edecek biçimde uluslararası niteliktedir. Uluslararası spor örgütlerine üye olan ülkeler bu kuruluşların benimsediği ilkelere ve talimatlara uyacaklarını peşinen kabul etmişlerdir.
04.03.2004 tarihli ve 5105 sayılı Kanunun 1 inci maddesi ile 3289 sayılı Gençlik ve Spor Genel Müdürlüğünün Teşkilat ve Görevleri Hakkında Kanunun ek 3 üncü maddesinde değişiklik yapılarak; Genel Müdürlüğün gençlik, spor hizmet ve faaliyetlerini desteklemek amacıyla gerçek ve tüzel kişilerin sponsorluk yapabileceği düzenlenmiştir.
3289 sayılı Kanunun ek 3 üncü maddesinin beşinci fıkrasında sponsorluk kapsamında yapılacak harcamaların Gençlik ve Spor Genel Müdürlüğünün kontrol ve tasdikine tabi olacağı, belli bir limitin üzerindeki bakım onarım işlerine ilişkin harcamaların ise yeminli mali müşavirlerce tasdik edileceği düzenlemesine yer verilmiştir. Kanunun yürürlüğe girmesinden itibaren geçen sürede belge tasdiki bürokratik işlemlerin artmasına sebep olmuş, ayrıca sponsorlara çeşitli haklar verilemediği için de sponsorluk için istenilen düzeyde başvurularda bulunulmadığından gençlik, spor hizmet ve faaliyetlerinin desteklenmesinde sponsorluktan beklenilen amaca ulaşılamamıştır.
Bu nedenle hazırlanan Tasarı ile; belge tasdiki kaldırılarak sponsorluk yapacakların harcamaları bizzat yapması veya sponsorluk alanın banka hesabına yatırması sağlanmış, bu sponsorluk hizmeti karşılığında da sponsorlara, sponsorluk yaptıkları faaliyetin veya tesisin isim, reklam, tanıtım ve yayın haklarının verilmesine ilişkin düzenleme yapılarak, sponsorluktan beklenen hedefe ulaşılması amaçlanmıştır.
Özerk federasyonların gelirlerinde yeniden düzenleme yapılarak federasyonların özerk olmak için özendirilmesi hedeflenmiştir.
Genel Müdürlük ile özerk federasyonların disiplin, ceza veya Tahkim Kurulunda hakim ve savcıların görev almaları düşünülmüş, bir nevi yargı görevi üstlenen bu kurullarda hakim ve savcıların görev almalarına olanak sağlanmıştır.
Ülkemizde profesyonel futbol faaliyetleri 3813 sayılı Türkiye Futbol Federasyonu Kuruluş ve Görevleri Hakkında Kanun uyarınca kurulmuş bulunan Türkiye Futbol Federasyonu tarafından yürütülmektedir. Kanunun 1 inci maddesine göre futbol faaliyetleri milli ve milletlerarası kurallara göre yürütülür, teşkilatlandırılır ve geliştirilir.
Futbolun sürekli gelişmesi ve uluslararası niteliği nedeniyle süratle değişen şartlara uyumun sağlanabilmesi için anılan Kanunda değişiklikler yapılması zorunlu hale gelmiştir.
3813 sayılı Kanunun 1 inci maddesine her türlü futbol faaliyetleri tabiri ilave edilerek Türkiye Futbol Federasyonunun görev alanı genişletilmiş, böylece plaj futbolu vb. oyunların Türkiye Futbol Federasyonunca düzenlenmesi sağlanmış, Uluslararası Federasyonun kuralları gereğince Merkez Hakem Kurulunun görevlendirilmesi Türkiye Futbol Federasyonu Yönetim Kuruluna verilmiştir.
5149 sayılı Spor Müsabakalarında Şiddet ve Düzensizliğin Önlenmesine Dair Kanunun 12 nci maddesinde rakip takım ve taraftarlarını ibaresi takımlar ile taraftarları şeklinde değiştirilerek, madde ile düzenlenen çirkin ve kötü tezahüratlarda bulunma suçunun tüm takımlar ile taraftarlarını kapsaması amaçlanmıştır.
Müsabakalara giriş yasağı bulunanlarla ilgili kararların uygulanması yaşanan sorunun aşılması için bu kişilerin müsabakaların başlamasından iki saat önce bulunduğu yerin karakoluna müracaat etmesi zorunluluğu getirilmektedir.
Kanunun 5 inci maddesinde saha güvenliği için spor kulüplerinin özel güvenlik hizmeti satın alacakları, 10 uncu maddesinde ise spor kulüplerinin taraftar temsilcisi belirleyerek bunların isimlerinin kulübün bulunduğu yerin il veya ilçe emniyet müdürlüklerine bildirileceği düzenlemesine yer verilmiştir. Tasarı ile kulüplerin bu yükümlülüklerini yerine getirebilmeleri için verilen süreler yeniden düzenlenmiş ve bu sürelerin sonunda yükümlülüğünü yerine getirmeyen kulüplere uygulanacak idari para cezaları düzenlenmiştir.
ADALET VE KALKINMA PARTİSİ GRUP BAŞKANVEKİLİ BURSA MİLLETVEKİLİ FARUK ÇELİK İLE 13 MİLLETVEKİLİNİN TEKLİFİ
ÇEŞİTLİ KANUNLARDA DEĞİŞİKLİK YAPILMASINA DAİR KANUN TEKLİFİ
Madde - 1.
21.05.1986 tarihli ve 3289 sayılı Gençlik ve Spor Genel Müdürlüğünün Teşkilat ve Görevleri Hakkında Kanunun Ek 3 üncü maddesinin beşinci fıkrası aşağıdaki şekilde değiştirilmiştir.
Sportif faaliyetlere, sporculara, spor kulüplerine, federasyonlara veya tesislere yapılacak harcamalar sponsor tarafından bizzat harcanır veya sponsorluk alanın banka hesabına yatırılır. Sponsorlara, ulusal ve uluslar arası federasyonların reklam ve sponsorlukla ilgili hükümlerine aykırı olmamak şartı ile faaliyetin veya tesisin isim, reklam, tanıtım ve yayın hakları verilebilir.
Madde - 2.
3289 sayılı Kanunun Ek 9 uncu maddesinin 9 uncu fıkrası aşağıdaki şekilde değiştirilmiştir.
Özerk federasyonların bütçesi; katılım payı, tescil, vize, transfer, itiraz, ceza, yayın, sponsorluk, reklam, yardım, bağış ve benzeri gelirlerden oluşur. Genel Müdürlük olimpik branşlarda; federasyonun bir önceki yıl gerçekleşen gelirlerinin % 75 i kadar, olimpik olmayan federasyonlara ise; % 50 si kadar yardımda bulunabilir
Madde - 3.
3289 sayılı Kanuna aşağı-daki ek maddeler ilave edilmiştir.
EK MADDE 10.- Yargıtay, Danıştay ve Sayıştay Başkan ve üyeleri ile adli ve idari yargı hakim ve savcıları; Gençlik ve Spor Genel Müdürlüğü ile özerk federasyonlar tarafından organize edilen sportif faaliyetlerde, bu Kanunda öngörülen veya özerk federasyonlar bünyesinde bulunan kurullarda görev alabilirler.
EK MADDE 11.- Genel Müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı; spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilir.
Madde - 4.
17.06.1992 tarihli ve 3813 sayılı Türkiye Futbol Federasyonu Kuruluş ve Görevleri Hakkında Kanunun 1 inci maddesinin birinci fıkrası aşağıdaki şekilde değiştirilmiştir.
Bu Kanunun amacı; her türlü futbol faaliyetlerini milli ve milletlerarası kurallara göre yürütmek, teşkilatlandırmak, geliştirmek ve Türkiye yi futbol konusunda yurt içinde ve yurt dışında temsil etmek üzere özel hukuk hükümlerine tabi ve tüzel kişiliğe sahip, özerk Türkiye Futbol Federasyonunun kurulması, teşkilat, görev ve yetkilerine ait esas ve usulleri düzenlemektir.
Madde - 5.
3813 sayılı Kanunun 5 inci maddesinin birinci fıkrasına aşağıdaki bent eklenmiştir.
ö) Türkiye Futbol Vakfı Genel Başkanı
Madde - 6.
3813 sayılı Kanunun 6 ncı maddesinin (b) bendi aşağıdaki şekilde değiştirilmiş, maddeye aşağıdaki fıkra eklenmiştir.
b) Başkanı, Yönetim Kurulunun ondört üyesini, Tahkim ve Denetleme kurullarını seçmek,
Genel kurul delegeleri tarafından, toplantıda alınan kararlara karşı genel kurul tarihinden itibaren otuz gün içinde Ankara asliye hukuk mahkemelerinde iptal davası açılabilir. İptal davasında verilen karar geçmişe yürümez. Davalar basit yargılama usulüne tabidir.
Madde - 7.
3813 sayılı Kanunun 7 nci maddesinin birinci fıkrasının son cümlesi ile üçüncü fıkrası aşağıdaki şekilde değiştirilmiştir.
Başkan üst üste yada aralıklarla en fazla iki dönem seçilebilir.
Başkanın ölümü veya istifası halinde, üç ay içinde tekrar seçim yapılması şartı ile birinci Başkanvekili, yoksa ikinci Başkan vekili, Başkanvekillerinin olmaması halinde de Yönetim Kurulunun kendi üyeleri arasından belirleyeceği kişi Başkanlığa vekalet eder. Genel kurula altı aydan az bir süre var ise yönetimdeki boşalmalar sebebi ile olağanüstü genel kurula gidilemez.
Madde - 8.
3813 sayılı Kanunun 8 inci maddesinin birinci fıkrasına aşağıdaki bent eklenmiştir.
h) Merkez Hakem Kurulunun Başkanı ile asıl ve yedek üyelerini Yönetim Kuruluna teklif etmek.
Madde - 9.
3813 sayılı Kanunun 10 uncu maddesinin (ö) bendi aşağıdaki şekilde değiştirilmiş ve aynı maddeye (ü) bendi eklenmiştir. ö) Birinci ve ikinci Başkanvekilini belirlemek,
ü) Başkan tarafından teklif edilen Merkez Hakem Kurulunun Başkanı ile asıl ve yedek üyelerini atamak.
Madde - 10.
3813 sayılı Kanunun 12 nci maddesinin ikinci fıkrası aşağıdaki şekilde değiştirilmiştir.
Denetleme raporunda; gelir-gider tabloları, bilançolar ve yıllık faaliyetleri esas alan mali tablolar yer alır. Ayrıca kaynakların etkin, ekonomik ve verimli kullanılıp kullanılmadığı, harcamaların sportif faaliyetler için yapılıp yapılmadığı ve mali işlemlere ilişkin karar ve tasarrufların amaç ve programlarına uygun olup olmadığı hususlarına da yer verilir. Denetleme Kurulu, raporunu genel kurul üyesi tüzel kişilere ve gerçek kişilere genel kurulun toplantı tarihinden bir ay önce gönderir. Genel kurul üyeliği bulunan tüzel kişilerin temsilcilerine ayrıca rapor gönderilmez. Raporun postaya veriliş tarihi gönderme tarihi olarak kabul edilir.
Madde - 11.
3813 sayılı Kanunun 14 üncü maddesi aşağıdaki şekilde değiştirilmiştir.
Madde 14.- Tahkim Kurulu, Federasyon ile kulüpler; Federasyon ile hakemler, Federasyon ile futbolcular, teknik direktörler ve antrenörler; kulüpler ile teknik direktör, antrenör, oyuncu temsilcisi ve masörler; kulüpler ile oyuncular; kulüpler ile kulüpler arasında çıkacak ihtilaflar hakkında Yönetim Kurulunca verilecek kararlar ile disiplin kurulu kararlarını, ilgililerin itirazı üzerine inceleyerek kesin karara bağlar.
Madde - 12.
3813 sayılı Kanunun 15 inci maddesi aşağıdaki şekilde değiştirilmiştir.
Madde 15.- Merkez Hakem Kurulu, Başkanın teklifi ve Yönetim Kurulunun onayı ile biri Başkan olmak üzere beş üyeden oluşur. Aynı sayıda ve aynı usulle yedek üye seçilir.
Üyelerin üçü faal olmayan hakemlerden, ikisi ise spor alanında en az on yıl mesleki deneyimi olan kişiler arasından belirlenir.
Kurul görevinde bağımsızdır. Üyeler istifa etmedikçe veya çekilmiş sayılmadıkça yerlerine yenisi atanamaz.
Madde - 13.
3813 sayılı Kanunun 16 ncı maddesi aşağıdaki şekilde değiştirilmiştir.
Futbol takımı bulunan kulüplerin yapacakları resmi ve özel futbol müsabaka-larının yönetimini ve bu müsabakalarla ilgili futbol oyun kuralları açısından teknik anlaşmazlıklarının çözümlenmesini, il ve ilçe hakem kurullarının kurulmasını, hakemlerin eğitilmesini, bunların klasmanlara ayrılmasını, yükselme ve düşme şartları ile statü ve talimatlarda belirtilen diğer görevleri yapar.
Madde - 14.
3813 sayılı Kanunun 17 nci maddesinin ikinci fıkrasına (i) bendinden sonra gelmek üzere aşağıdaki bent eklenmiştir.
j) Gözlemciler ve Temsilciler Kurulu
Madde - 15.
3813 sayılı Kanunun 21 inci maddesinin son fıkrası aşağıdaki şekilde değiştirilmiştir.
Federasyonun bütçesinden en az yüzde iki oranında pay, eğitim faaliyetlerinde kullanılmak üzere Merkez Hakem Kuruluna verilir.
Madde - 16.
3813 sayılı Kanunun 22 inci maddesinin birinci fıkrasının (a) bendi aşağıdaki şekilde değiştirilmiştir.
a) Futbol müşterek bahis oyunlarından kulüplere verilen isim hakkının % 15 i
Madde - 17.
3813 sayılı Kanunun 23 üncü maddesinin ikinci ve dördüncü fıkraları aşağıdaki şekilde değiştirilmiştir.
Federasyonun yıllık toplam gelirinin en az % 15 i, her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen projelerde kullanılmak üzere ikinci ve üçüncü liglerde takımı bulunan kulüplere; en az % 15 i ise futbolla ilgili olmak kayıt ve şartı ile her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen alt yapı, eğitim veya tesis projelerinde kullanılmak üzere ilgili kurum, kuruluş ile spor kulüplerine, genel kurul kararı ile federasyonun kaynak kullandırılmasına ilişkin düzenlemesine uygun şekilde, katılım payı karşılığı olarak kullandırılır.
Gençlik ve Spor Genel Müdürlüğü tarafından spor kulüplerine veya kamu kurum veya kuruluşlarına protokol karşılığında devredilen, kiralanan veya süreli intifa hakkı tesis edilen spor tesislerine ait protokol tribünlerinin Türkiye ligleri ve Türkiye Kupası maçlarında kullanılmasında kişi sayılarının tespiti ve protokol yönlendirmesi Gençlik ve Spor Genel Müdürlüğü talimatları dahilinde il ve ilçe müdürlüklerince yapılır.
Madde - 18.
3813 sayılı Kanunun ek 1 inci maddesi aşağıdaki şekilde değiştirilmiştir.
Ek Madde 1.- Genel kurul tarafından seçilen organların, başkan ve üyelerinin seçilme şartları şunlardır.
a) Türkiye Cumhuriyeti vatandaşı olmak,
b) Yüksek okul mezunu olmak,
c) Seçim tarihinden önceki beş yıl içerisinde, bir defada bir yıl ve toplam iki yıl hak mahrumiyeti cezası ile cezalandırılmamış olmak,
ç) Temerrüt halinde, kesinleşmiş vergi ve sigorta borcu bulunmamak,
d) Devletin şahsiyetine karşı işlenen suçlar ve organize suçlardan, zimmet, nitelikli zimmet, irtikap, rüşvet, hırsızlık, dolandırıcılık, sahtecilik, emniyeti suiistimal, hileli iflas gibi yüz kızartıcı veya şeref ve haysiyeti kırıcı suçtan veya istimal ve istihlak kaçakçılığı hariç kaçakçılık, resmi ihale ve alım satımlara fesat karıştırma, devlet sırlarını açığa vurma suçlarından dolayı kesin hüküm giymemiş olmak.
Madde - 19.
3813 sayılı Kanuna aşağıdaki ek madde ile geçici madde ilave edilmiştir.
EK MADDE 2.- Türkiye Futbol Federasyonunun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkı, Federasyona aittir.
GEÇICI MADDE 8.- Bu Kanunun yürürlüğe girdiği tarihte Merkez Hakem Kurulu üyeleri istifa etmiş sayılırlar. Bu tarihten itibaren 7 gün içinde yeni Merkez Hakem Kurulu atanır.
Madde - 20.
28.04.2004 tarihli ve 5149 sayılı Spor Müsabakalarında Şiddet ve Düzensizliğin Önlenmesine Dair Kanunun 12 nci maddesinde geçen rakip takım ile taraftarlarını ibaresi, takımlar ile taraftarlarını şeklinde değiştirilmiştir.
Madde - 21.
5149 sayılı Kanunun 18 inci maddesinin 3 üncü fıkrası aşağıdaki şekilde değiştirilmiştir.
Hakkında idari makamlar veya yargı mercilerince müsabakalara giriş yasağı verilenler, müsabakanın başlamasından iki saat önce bulunduğu yerin karakoluna giderek müsabaka süresince burada bulunmak zorundadır. Bu yükümlülüğü yerine getirmeyen veya yasaklı olmasına rağmen spor alanına girenlere bir aydan bir yıla kadar hapis cezası verilir.
Madde - 22.
5149 sayılı Kanunun Geçici 1 inci maddesi aşağıdaki şekilde değiştirilmiştir.
Geçici Madde 1.- Spor kulüpleri Kanunun yürürlüğe girdiği tarihten itibaren, Kanunun 5 inci maddesinde öngörülen yükümlülükleri dört yıl, 10 uncu maddesindeki yükümlülükleri ise bir yıl içerisinde yerine getirmek zorundadırlar. Yükümlülüklerin süresi içerisinde yerine getirilmemesi halinde il veya ilçe güvenlik kurullarınca her sezon için;
En üst liglerdeki kulüplere 250.000 YTL,
İkinci lig kulüplerine 100.000 YTL,
Üçüncü lig kulüplerine 10.000 YTL,
idari para cezası verilir.
Madde - 23. Yürürlük
MADDE 23.- Bu Kanun yayımı tarihinde yürürlüğe girer.
Madde - 24. Yürütme
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
3289 sayılı Kanunun ek 3 üncü maddesinin beşinci fıkrasında yer alan sponsorluk harcamalarına ilişkin belgelerin tasdiki kaldırılarak, sponsorluk yapacakların harcamaları bizzat yapması veya sponsorluk alanın banka hesabına yatırması sağlanmış, bu sponsorluk hizmeti karşılığında da sponsorlara, sponsorluk yaptıkları faaliyetin veya tesisin isim, reklam, tanıtım ve yayın haklarının verilmesine ilişkin düzenleme yapılarak, sponsorluktan beklenen hedefe ulaşılması amaçlanmıştır.
Madde - 2.
Özerk federasyonların gelirlerinde yeniden düzenleme yapılarak federasyonların özerk olmak için özendirilmesi hedeflenmiştir.
Madde - 3.
Genel Müdürlük ile özerk federasyonların disiplin, ceza veya Tahkim Kurulunda hakim ve savcıların görev almaları düşünülmüş, bir nevi yargı görevi üstlenen bu kurullarda hakim ve savcıların görev almalarına olanak sağlanmıştır.
Ayrıca, Gençlik ve Spor Genel Müdürlüğünün mülkiyetinde veya kullanımında bulunan spor tesisleri veya taşınmazların spor kulüplerine yerel yönetimlere, kamu kurum ve kuruluşlarına protokol ile bedelsiz devretme imkanı getirilmektedir.
Madde - 4.
Kanunun Amaç başlıklı 1 inci maddesine her türlü tabiri ilave edilerek Türkiye Futbol Federasyonunun görev alanı genişletilmiş, böylece plaj futbolu vb. oyunların Türkiye Futbol Federasyonunca düzenlenmesi sağlanmıştır.
Madde - 5.
Madde ile; Türkiye Futbol Federasyonu Genel Kurulunu oluşturan üyelere Türkiye Futbol Vakfı Genel Başkanı eklenerek, bu Vakıfın Genel Kurulda temsili sağlanmıştır.
Madde - 6.
Madde ile; Uluslararası Federasyonun kurallarına uygun olarak Merkez Hakem Kurulunun seçilmesi Genel Kurulun görevleri arasından çıkarılmıştır.
Ayrıca maddeye bir fıkra eklenerek, Genel Kurul delegeleri tarafından, toplantıda alınan kararlara karşı genel kurul tarihinden itibaren otuz gün içinde Ankara Asliye Hukuk mahkemelerinde iptal davası açılabilme imkanı sağlanmıştır. Böylece delege olmayanların ve Federasyonun merkezi dışındaki illerde dava açılması engellenmiştir.
Madde - 7.
Madde ile; Federasyon Başkanının üst üste yada aralıklarla en fazla iki dönem seçilebileceği ve Başkanın ölümü veya istifası halinde, üç ay içinde tekrar seçim yapılması şartı ile birinci Başkanvekili, yoksa ikinci Başkanvekili, Başkanvekillerinin olmaması halinde de Yönetim Kurulunun kendi üyeleri arasından belirleyeceği kişi Başkanlığa vekalet edeceği düzenlenmiştir.
Madde - 8.
Madde ile; Uluslararası Federasyonun kurallarına uygun olarak Merkez Hakem Kurulunun atanması için Yönetim Kuruluna teklif etmek Başkanın görevleri arasına alınmıştır.
Madde - 9.
Madde ile; Yönetim Kuruluna, Başkan tarafından teklif edilen Merkez Hakem Kurulunun Başkanı ile asıl ve yedek üyelerini atamak, Başkanvekillerini de birinci ve ikinci Başkanvekilini olarak belirlemek görevi verilmiştir.
Madde - 10.
Madde ile; Denetleme Kurulu raporunun genel kurul üyesi tüzel kişilere ve gerçek kişilere Genel Kurulun toplantı tarihinden bir ay önce gönderileceği ve Genel Kurul üyeliği bulunan tüzel kişilerin temsilcilerine ayrıca rapor gönderilmeyeceği, raporun postaya veriliş tarihinin ise gönderme tarihi olarak kabul edileceği esası getirilmiştir.
Madde - 11.
Madde ile; Tahkim Kurulunun görevleri arasına sporcu temsilcileri ile masörler ilave edilmiştir.
Madde - 12.
Madde ile; Merkez Hakem Kurulunun atanmasına ilişkin usul ve esaslar Uluslararası Federasyonun kurallarına uygun olarak yeniden düzenlenmiştir.
Madde - 13.
Madde ile; Merkez Hakem Kurulunun görevleri arasından gözlemcilerin eğitilmesi çıkarılmıştır.
Madde - 14.
Madde ile; Federasyonun yan kurulları arasına Gözlemciler ve Temsilciler Kurulu da eklenmiştir.
Madde - 15.
Madde ile; Merkez Hakem Kurulu atamayla görevlendirildiğinden dolayı Federasyonun bütçesinden en az yüzde iki oranında pay, eğitim faaliyetlerinde kullanılmak üzere Kurula verilmiştir.
Madde - 16.
Madde ile; Federasyonun gelirleri arasında yer alan Futbol müşterek bahis oyunlarından kulüplere verilen isim hakkı %18 den, % 15 e indirilmiştir.
Madde - 17.
Madde ile; Federasyonun yıllık toplam gelirinin belli bir kısmının, kulüpler ile ilgili kurum ve kuruluşlara aktarılması yeniden düzenlenmiş ve protokol tribünlerinin yönlendirmesi görevi Türkiye ligleri ve Türkiye Kupası müsabakalarında Gençlik ve Spor Genel Müdürlüğü talimatları dahilinde Gençlik ve Spor İl ve İlçe müdürlüklerince yapılacağı esası getirilmiştir.
Madde - 18.
Madde ile; Genel Kurul tarafından seçilen organların, başkan ve üyelerinin seçilme şartları yeniden düzenlenerek, yüksek okul mezunu olma şartı getirilmiştir.
Madde - 19.
Kanuna ek madde ilave edilerek; Türkiye Futbol Federasyonunun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkının Federasyona ait olacağı düzenlenmiştir.
Ayrıca; bu Kanunun yürürlüğe girdiği tarihte Merkez Hakem Kurulu üyelerinin istifa etmiş sayılacağı ve bu tarihten itibaren 7 gün içinde yeni Merkez Hakem Kurulunun atanacağı düzenlenmiştir.
Madde - 20.
Kanunun 12 nci maddesinde rakip takım ve taraftarlarını ibaresi takımlar ile taraftarları şeklinde değiştirilerek, madde ile düzenlenen çirkin ve kötü tezahüratlarda bulunma suçunun tüm takımlar ile taraftarlarını kapsaması amaçlanmıştır.
Madde - 21.
Müsabaka alanına girmesi yasak olan şahıslar hakkındaki bu tedbirin uygulanabilir olması açısından, bu şahısların müsabakanın başlamasından iki saat önce bulunduğu yerin karakoluna giderek müsabaka süresince burada kalmaları zorunluluğu getirilmiş ve bu yükümlülüğü yerine getirmeyenlere ise bir aydan bir yıla kadar hapis cezası uygulanacağı düzenlemesine yer verilmiştir.
Madde - 22.
Spor kulüplerinin; Kanunun 5 inci ve 10 uncu maddelerinde yer alan yükümlülüklerini yerine getirebilmeleri için verilen süreler yeniden düzenlenmiş ve bu sürelerin sonunda yükümlülüğünü yerine getirmeyen kulüplere uygulanacak idari para cezaları düzenlenmiştir.
Madde - 23.
Yürürlük maddesidir.
Madde - 24.
Yürütme maddesidir.
Milli Eğitim, Kültür, Gençlik ve Spor Komisyonu Raporu
T.C.
Milli Eğitim, Kültür, Gençlik ve Spor Komisyonu
Esas No	2/422
Karar No	9
19.04.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 14.04.2005 tarihinde; Adalet, Plan ve Bütçe Komisyonlarına tali; Milli Eğitim, Kültür, Gençlik ve Spor Komisyonuna esas olarak gönderilen; Adalet ve Kalkınma Partisi Grup Başkanvekili Bursa Milletvekili Faruk Çelik ile 13 Milletvekilinin; Çeşitli Kanunlarda Değişiklik Yapılmasına Dair Kanun Teklifi (2/422); Komisyonumuzun 19.04.2005 tarihli toplantısında görüşülmüştür.
Toplantımıza Başbakan Yardımcısı Devlet Bakanı Sayın Mehmet Ali Şahin, Gençlik ve Spor Genel Müdürü, Adalet ve Maliye Bakanlığı temsilcileri katılmışlardır.
Tasarı ile;
Gençlik ve spor hizmet ve faaliyetlerinin desteklenmesinde sponsorluktan beklenilen amaca ulaşılabilmesine yönelik düzenlemeler yapılmakta,
Federasyonların özerk olmak için özendirilmesi hedeflenmekte,
Genel Müdürlük ile özerk federasyonların disiplin, ceza veya Tahkim Kurulunda hakim ve savcıların görev almalarına imkan sağlanmakta,
Türkiye Futbol Federasyonunun görev alanı her türlü futbol faaliyeti ni içine alacak şekilde genişletilmekte,
Müsabakalara giriş yasağı bulunanlarla ilgili kararların uygulanmasında yaşanan sorunun aşılmasına yönelik tedbirler öngörülmekte,
Kulüplerin özel güvenlik hizmeti satın alma ve taraftar temsilcisi belirleyerek bunların isimlerini kulübün bulunduğu yerin il veya ilçe emniyet müdürlüklerine bildirme yükümlülüklerini yerine getirebilmeleri için verilen süreler yeniden düzenlenmekte ve bu sürelerin sonunda yükümlülüğünü yerine getirmeyen kulüplere uygulanacak idari para cezaları öngörülmektedir.
Başbakan Yardımcısı ve Spordan Sorumlu Devlet Bakanı Sayın Mehmet Ali Şahin Tasarıyı sunuş konuşmasında;
Sporun çok hızlı değişen bir alan olduğunu ifade ederek bu Teklif ile alanı düzenleyen Gençlik ve Spor Genel Müdürlüğünün Teşkilat ve Görevleri Hakkında Kanun, Türkiye Futbol Federasyonu Kuruluş ve Görevleri Hakkında Kanun ile Spor Müsabakalarında Şiddet ve Düzensizliğin Önlenmesine Dair Kanunda uygulamadan kaynaklanan sorunları giderici ve uluslararası kurallarla FİFA kriterlerine uyum sağlanması amacıyla değişiklikler öngörüldüğünü belirtmiştir.
Sponsorluk kapsamının yasal düzenlemelerle genişletildiğini, ancak bürokrasi nedeniyle sponsorluktan beklenen faydaların yeterince sağlanamaması sebebiyle, Teklifle, bu konuda yeni bir yaklaşım getirildiğini, ayrıca Federasyonların mali ve idari özerkliğe kavuşturulmasının amaçlandığını ifade etmiştir.
Yargı mensuplarının ceza kurullarında görev almasının hukuki dayanağının getirildiğini söylemiştir.
Gençlik ve Spor Genel Müdürlüğü tesislerinin protokoller çerçevesinde daha fazla spor için kullanılması amacıyla düzenlemeler getirildiğine dikkat çekmiştir.
Teklifin tümü üzerindeki görüşmelerde Komisyon Üyelerimiz şu görüşleri ifade etmişlerdir.
Spor alanındaki yasal düzenlemeler kısa bir süre önce yapılmıştır. Ancak iyi hazırlanmaması ve acele edilmesi sebebiyle sık sık değişiklik yapılması durumuyla karşı karşıya kalınmaktadır.
Mahkeme kararlarının uygulanmasını önlemeye yönelik; şahıslara yönelik bir kanun çıkarılması yanlış olacaktır.
Üyelerimizden bazıları birinci lig kulüplerinin bile özel güvenlik yükümlülüğünü yerine getirmekte zorlandıklarını, 2 nci , 3 üncü lig kulüpleri için bunu sağlamanın son derece zor olacağı göz önünde tutularak bu konunun yeniden değerlendirilmesinin gerektiğini belirtmişlerdir.
Bazı üyelerimiz, hayatın dinamik yapısı içinde kanunlarda gerekli değişikliklerin yapılması son derece doğal olduğunu ve Teklifi olumlu bulduklarını ifade etmişlerdir.
Teklifin tümü üzerindeki görüşmelerden sonra Alt Komisyonda incelenmesi için verilen önerge Komisyonumuzca kabul edilmemiş ve maddelerine geçilmiştir.
Teklifin 1, 2, 3, 4, 5, 6 ve 7 nci maddeleri Komisyonumuzca aynen kabul edilmiştir.
Teklifin çerçeve 8 inci maddesiyle 3813 sayılı Kanunun 8 inci maddesine eklenmesi öngörülen bendin mevcut mülga (h) ve (ı) bentlerinden sonra gelmek üzere (i) bendi olarak eklenmesi redaksiyon çerçevesinde uygun görülmüş ve madde Komisyonumuzca aynen kabul edilmiştir.
Teklifin çerçeve 9, 10 ve 11 inci maddeleri Komisyonumuzca aynen kabul edilmiştir.
Teklifin çerçeve 12 nci maddesinde verilen bir önergenin kabulü ile, Merkez Hakem Kurulu üye sayısı Başkan dahil dokuz üyeye çıkarılmış ve madde benimsenen önerge doğrultusunda düzenlenerek Komisyonumuzca kabul edilmiştir.
Teklifin çerçeve 13 üncü maddesi ile 3813 sayılı Kanunun 16 ncı maddesinde tümüyle değişiklik öngörüldüğünden değişiklik metnine madde 16, çerçeve 18 inci madde hükmüyle 3813 sayılı Kanunun Ek 1 inci maddesinde değişiklik öngörüldüğünden değişiklik metnine Ek Madde 1 ibaresi yazılarak, çerçeve 14 üncü maddesiyle 3813 sayılı Kanunun 17 nci maddesine ( i ) bendinden sonra (j) bendi eklendiğinden mevcut (j) bendinin teselsül ettirilmesi uygun görülerek maddeler Komisyonumuzca aynen kabul edilmiştir.
Teklifin çerçeve 15, 16 ve 17 nci maddeleri Komisyonumuzca aynen kabul edilmiştir.
Teklifin çerçeve 19 uncu maddesiyle 3813 sayılı Kanuna hem ek hem geçici madde eklenmesi öngörülmektedir. Kanun tekniği açısından ek ve geçici maddelerin ayrı çerçeve maddeler ile Kanuna eklenmesi gerekmektedir. Bu nedenle çerçeve 19 uncu maddeyle ek maddenin ve düzenlenen yeni çerçeve 20 nci maddeyle geçici maddenin eklenmesi Komisyonumuzca kabul edilmiş ve diğer madde numaraları teselsül ettirilmiştir.
Teklifin çerçeve 20 nci maddesi 21 inci madde olarak Komisyonumuzca kabul edilmiştir.
Teklifin çerçeve 21 inci maddesi 22 nci madde olarak görüşülmüş, verilen bir önergenin kabulü ile metinde geçen bir aydan ibaresinin üç aydan şeklinde değiştirilmesi Komisyonumuzca uygun görülmüş ve madde benimsenen önerge doğrultusunda kabul edilmiştir.
Teklifin 22 nci maddesi 23 üncü madde olarak görüşülmüş ve verilen bir önergenin kabulü ile 5149 sayılı Kanunun 28 inci maddesine uygunluk sağlanması amacıyla idari para cezası verecek makam Mahallin en büyük mülki idare amiri olarak değiştirilmiş ve madde bu çerçevede Komisyonumuzca kabul edilmiştir.
Verilen bir önergenin kabulü ile Teklife yeni çerçeve 24 üncü madde eklenmiş ve 5302 sayılı İl Özel İdaresi Kanunun 6 ncı maddesinin birinci fıkrasının (a) bendindeki sağlık ibaresinden önce gelmek üzere gençlik ve spor ibaresi eklenmiştir. Bu değişiklikle bu maddenin aynı belediye hudutları dahilinde gençlik ve spora yatırım yapılması ve hizmet sunulması açısından farklı uygulanmasının önüne geçilmesi amaçlanmıştır.
Teklifin yürürlüğü düzenleyen 23 üncü maddesi 25, yürütmeyi düzenleyen 24 üncü maddesi 26 ncı madde olarak Komisyonumuzca kabul edilmiştir.
Teklifin tümü oya sunulmuş ve Komisyonumuzca kabul edilmiştir.
Raporumuz, Genel Kurulun onayına arz edilmek üzere Yüksek Başkanlığa saygı ile sunulur.
KARŞI OY YAZISI
3289 sayılı Gençlik ve Spor Genel Müdürlüğünün Teşkilat ve Görevleri ve öteki sporla ilgili yasalarda yapılan değişiklikler yeterli inceleme ve araştırma yapılmadan getirilmiştir.
Kısa bir süre önce yapılan yasal düzenlemeler yeniden değiştiriliyor.
Özellikle Merkez Hakem Kurulu (MHK) seçimleri yargı kararlarıyla iptal edilmiştir. Bu yargı kararları doğrultusunda işlem yapmadan, bu işlemi uygulanmaz duruma sokan bir düzenleme yanlıştır.
Saygılarımızla.
Madde 0001:
21.05.1986 tarihli ve 3289 sayılı Gençlik ve Spor Genel Müdürlüğünün Teşkilât ve Görevleri Hakkında Kanunun ek 3 üncü maddesinin beşinci fıkrası aşağıdaki şekilde değiştirilmiştir.
Sportif faaliyetlere, sporculara, spor kulüplerine, federasyonlara veya tesislere yapılacak harcamalar sponsor tarafından bizzat harcanır veya sponsorluk alanın banka hesabına yatırılır. Sponsorlara, ulusal ve uluslararası federasyonların reklam ve sponsorlukla ilgili hükümlerine aykırı olmamak şartı ile faaliyetin veya tesisin isim, reklam, tanıtım ve yayın hakları verilebilir.
Madde 0002:
3289 sayılı Kanunun ek 9 uncu maddesinin dokuzuncu fıkrası aşağıdaki şekilde değiştirilmiştir.
Özerk federasyonların bütçesi; katılım payı, tescil, vize, transfer, itiraz, ceza, yayın, sponsorluk, reklam, yardım, bağış ve benzeri gelirlerden oluşur. Genel Müdürlük olimpik branşlarda; federasyonun bir önceki yıl gerçekleşen gelirlerinin % 75 i kadar, olimpik olmayan federasyonlara ise; % 50 si kadar yardımda bulunabilir.
Madde 0003:
3289 sayılı Kanuna aşağıdaki ek maddeler eklenmiştir.
EK MADDE 10.- Yargıtay, Danıştay ve Sayıştay Başkan ve üyeleri ile adli ve idari yargı hakim ve savcıları; Gençlik ve Spor Genel Müdürlüğü ile özerk federasyonlar tarafından organize edilen sportif faaliyetlerde, bu Kanunda öngörülen veya özerk federasyonlar bünyesinde bulunan kurullarda görev alabilirler.
EK MADDE 11.- Genel Müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı; spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilir.
Madde 0004:
17.06.1992 tarihli ve 3813 sayılı Türkiye Futbol Federasyonu Kuruluş ve Görevleri Hakkında Kanunun 1 inci maddesinin birinci fıkrası aşağıdaki şekilde değiştirilmiştir.
Bu Kanunun amacı; her türlü futbol faaliyetlerini milli ve milletlerarası kurallara göre yürütmek, teşkilatlandırmak, geliştirmek ve Türkiye yi futbol konusunda yurt içinde ve yurt dışında temsil etmek üzere özel hukuk hükümlerine tabi ve tüzel kişiliğe sahip, özerk Türkiye Futbol Federasyonunun kurulması, teşkilat, görev ve yetkilerine ait esas ve usulleri düzenlemektir.
Madde 0005:
3813 sayılı Kanunun 5 inci maddesinin birinci fıkrasına aşağıdaki bent eklenmiştir.
ö) Türkiye Futbol Vakfı Genel Başkanı.
Madde 0006:
3813 sayılı Kanunun 6 ncı maddesinin (b) bendi aşağıdaki şekilde değiştirilmiş, maddeye aşağıdaki fıkra eklenmiştir.
b) Başkanı, Yönetim Kurulunun ondört üyesini, Tahkim ve Denetleme kurullarını seçmek,
Genel Kurul delegeleri tarafından, toplantıda alınan kararlara karşı Genel Kurul tarihinden itibaren otuz gün içinde Ankara Asliye Hukuk mahkemelerinde iptal davası açılabilir. Davalar basit yargılama usulüne tabidir.
Madde 0007:
3813 sayılı Kanunun 7 nci maddesinin birinci fıkrasının son cümlesi ile üçüncü fıkrası aşağıdaki şekilde değiştirilmiştir.
Başkan üst üste ya da aralıklarla en fazla üç dönem seçilebilir.
Başkanın ölümü veya istifası halinde, üç ay içinde tekrar seçim yapılması şartı ile birinci Başkanvekili, yoksa ikinci Başkanvekili, başkanvekillerinin olmaması halinde de Yönetim Kurulunun kendi üyeleri arasından belirleyeceği kişi Başkanlığa vekalet eder. Genel Kurula altı aydan az bir süre var ise yönetimdeki boşalmalar sebebi ile olağanüstü Genel Kurula gidilemez.
Madde 0008:
3813 sayılı Kanunun 8 inci maddesinin birinci fıkrasına aşağıdaki bent eklenmiştir.
i) Merkez Hakem Kurulunun Başkanı ile asıl ve yedek üyelerini Yönetim Kuruluna teklif etmek.
Madde 0009:
3813 sayılı Kanunun 10 uncu maddesinin (ö) bendi aşağıdaki şekilde değiştirilmiş ve aynı maddeye (ü) bendi eklenmiştir.
ö) Birinci ve ikinci Başkanvekilini belirlemek,
ü) Başkan tarafından teklif edilen Merkez Hakem Kurulunun Başkanı ile asıl ve yedek üyelerini atamak.
Madde 0010:
3813 sayılı Kanunun 12 nci maddesinin ikinci fıkrası aşağıdaki şekilde değiştirilmiştir.
Denetleme raporunda; gelir-gider tabloları, bilançolar ve yıllık faaliyetleri esas alan mali tablolar yer alır. Ayrıca kaynakların etkin, ekonomik ve verimli kullanılıp kullanılmadığı, harcamaların sportif faaliyetler için yapılıp yapılmadığı ve mali işlemlere ilişkin karar ve tasarrufların amaç ve programlarına uygun olup olmadığı hususlarına da yer verilir. Denetleme Kurulu, raporunu Genel Kurul üyesi tüzel kişilere ve gerçek kişilere Genel Kurulun toplantı tarihinden bir ay önce gönderir. Genel kurul üyeliği bulunan tüzel kişilerin temsilcilerine ayrıca rapor gönderilmez. Raporun postaya veriliş tarihi gönderme tarihi olarak kabul edilir.
Madde 0011:
3813 sayılı Kanunun 14 üncü maddesi aşağıdaki şekilde değiştirilmiştir.
Madde 14.- Tahkim Kurulu, Federasyon ile kulüpler; Federasyon ile hakemler, Federasyon ile futbolcular, teknik direktörler ve antrenörler; kulüpler ile teknik direktör, antrenör, oyuncu temsilcisi ve masörler; kulüpler ile oyuncular; kulüpler ile kulüpler arasında çıkacak ihtilaflar hakkında Yönetim Kurulunca verilecek kararlar ile disiplin kurulu kararlarını, ilgililerin itirazı üzerine inceleyerek kesin karara bağlar.
Madde 0012:
3813 sayılı Kanunun 15 inci maddesi aşağıdaki şekilde değiştirilmiştir.
Madde 15.- Merkez Hakem Kurulu, Başkanın teklifi ve Yönetim Kurulunun onayı ile biri Başkan olmak üzere dokuz üyeden oluşur. Aynı sayıda ve aynı usulle yedek üye seçilir.
Üyelerin yedisi faal olmayan hakemlerden, ikisi ise spor alanında en az on yıl mesleki deneyimi olan kişiler arasından belirlenir.
Kurul görevinde bağımsızdır. Üyeler istifa etmedikçe veya çekilmiş sayılmadıkça yerlerine yenisi atanamaz.
Madde 0013:
3813 sayılı Kanunun 16 ncı maddesi aşağıdaki şekilde değiştirilmiştir.
Madde 16.- Futbol takımı bulunan kulüplerin yapacakları resmi ve özel futbol müsabakalarının yönetimini ve bu müsabakalarla ilgili futbol oyun kuralları açısından teknik anlaşmazlıklarının çözümlenmesini, il ve ilçe hakem kurullarının kurulmasını, hakemlerin eğitilmesini, bunların klasmanlara ayrılmasını, yükselme ve düşme şartları ile statü ve talimatlarda belirtilen diğer görevleri yapar.
Madde 0014:
3813 sayılı Kanunun 17 nci maddesinin ikinci fıkrasına (i) bendinden sonra gelmek üzere aşağıdaki bent eklenmiş ve diğer bent teselsül ettirilmiştir.
j) Gözlemciler ve Temsilciler Kurulu,
Madde 0015:
3813 sayılı Kanunun 21 inci maddesinin son fıkrası aşağıdaki şekilde değiştirilmiştir.
Federasyonun bütçesinden en az yüzde iki oranında pay, eğitim faaliyetlerinde kullanılmak üzere Merkez Hakem Kuruluna verilir.
Madde 0016:
3813 sayılı Kanunun 22 nci maddesinin birinci fıkrasının (a) bendi aşağıdaki şekilde değiştirilmiştir.
a) Futbol müşterek bahis oyunlarından kulüplere verilen isim hakkının % 15 i,
Madde 0017:
3813 sayılı Kanunun 23 üncü maddesinin ikinci fıkrası aşağıdaki şekilde değiştirilmiştir.
Federasyonun yıllık toplam gelirinin en az % 15 i, her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen projelerde kullanılmak üzere ikinci ve üçüncü liglerde takımı bulunan kulüplere; en az % 15 i ise futbolla ilgili olmak kayıt ve şartı ile her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen alt yapı, eğitim veya tesis projelerinde kullanılmak üzere ilgili kurum, kuruluş ile spor kulüplerine, Genel Kurul kararı ile federasyonun kaynak kullandırılmasına ilişkin düzenlemesine uygun şekilde, katılım payı karşılığı olarak kullandırılır.
Madde 0018:
3813 sayılı Kanunun ek 1 inci maddesi aşağıdaki şekilde değiştirilmiştir.
Ek Madde 1.- Genel Kurul tarafından seçilen organların, başkan ve üyelerinin seçilme şartları şunlardır:
a) Türkiye Cumhuriyeti vatandaşı olmak.
b) Yüksek okul mezunu olmak.
c) Seçim tarihinden önceki beş yıl içerisinde, bir defada bir yıl ve toplam iki yıl hak mahrumiyeti cezası ile cezalandırılmamış olmak.
ç) Temerrüt halinde, kesinleşmiş vergi ve sigorta borcu bulunmamak.
d) Devletin şahsiyetine karşı işlenen suçlar ve organize suçlardan, zimmet, nitelikli zimmet, irtikap, rüşvet, hırsızlık, dolandırıcılık, sahtecilik, emniyeti suiistimal, hileli iflas gibi yüz kızartıcı veya şeref ve haysiyeti kırıcı suçtan veya istimal ve istihlak kaçakçılığı hariç kaçakçılık, resmi ihale ve alım satımlara fesat karıştırma, Devlet sırlarını açığa vurma suçlarından dolayı kesin hüküm giymemiş olmak.
Federasyon kurullarında görev alan üyelerden yüksek okul mezunu olma şartı aranmaz.
Madde 0019:
3813 sayılı Kanuna aşağıdaki ek madde eklenmiştir.
EK MADDE 2.- Türkiye Futbol Federasyonunun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkı Federasyona aittir.
Madde 0020:
3813 sayılı Kanuna aşağıdaki geçici madde eklenmiştir.
GEÇİCİ MADDE 8.- Bu Kanunun yürürlüğe girdiği tarihte Merkez Hakem Kurulu üyeleri istifa etmiş sayılırlar. Bu tarihten itibaren yedi gün içinde yeni Merkez Hakem Kurulu atanır.
Madde 0021:
28.04.2004 tarihli ve 5149 sayılı Spor Müsabakalarında Şiddet ve Düzensizliğin Önlenmesine Dair Kanunun 12 nci maddesinde geçen rakip takım ile taraftarlarını ibaresi takımlar ile taraftarlarını şeklinde değiştirilmiştir.
Madde 0022:
5149 sayılı Kanunun 18 inci maddesinin üçüncü fıkrası aşağıdaki şekilde değiştirilmiştir.
Hakkında idari makamlar veya yargı mercilerince müsabakalara giriş yasağı verilenler, müsabakanın başlamasından iki saat önce bulunduğu yerin karakoluna giderek müsabaka süresince burada bulunmak zorundadır. Bu yükümlülüğü yerine getirmeyen veya yasaklı olmasına rağmen spor alanına girenlere üç aydan bir yıla kadar hapis cezası verilir.
Madde 0023:
5149 sayılı Kanunun geçici 1 inci maddesi aşağıdaki şekilde değiştirilmiştir.
Geçici Madde 1.- Spor kulüpleri Kanunun yürürlüğe girdiği tarihten itibaren, Kanunun 5 inci maddesinde öngörülen yükümlülükleri dört yıl, 10 uncu maddesindeki yükümlülükleri ise bir yıl içerisinde yerine getirmek zorundadırlar. Yükümlülüklerin süresi içerisinde yerine getirilmemesi halinde mahallin en büyük mülki idare amiri tarafından her sezon için;
En üst liglerdeki kulüplere 250.000 YTL,
İkinci lig kulüplerine 100.000 YTL,
Üçüncü lig kulüplerine 10.000 YTL,
İdari para cezası verilir.
Madde 0024:
22.02.2005 tarihli ve 5302 sayılı İl Özel İdaresi Kanununun 6 ncı maddesinin birinci fıkrasının (a) bendindeki Sağlık ibaresinden önce gelmek üzere Gençlik ve spor ibaresi eklenmiştir.
Madde 0025: Yürürlük
Bu Kanun yayımı tarihinde yürürlüğe girer.
Madde 0026: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
