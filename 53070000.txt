5307 sayılı Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanun
Yayımlandığı Resmî Gazete Tarihi: 13.03.2005
Yayımlandığı Resmî Gazete Sayısı: 25754
Kabul Tarihi	02.03.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-730/3004
23.06.2004
TÜRKİYE BÜYÜK MİLLET MECLİSİ BAŞKANLIĞINA
Enerji ve Tabii KaynaklarBakanlığınca hazırlanan ve Başkanlığınıza arzı BakanlarKurulunca 31.05.2004 tarihinde kararlaştırılan Sıvılaştırılmış Petrol Gazları (LPG) Piyasası Kanunu Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Tüketici talebine bağlı olarak, son yıllarda ülkemizde sıvılaştırılmış petrol gazı (LPG) tüketimi artış göstermiştir. Ayrıca, LPG nin, taşıtlarda ve endüstride, otogaz ve dökme LPG adıyla yeni kullanım alanları ortaya çıkmıştır.
LPG kullanılan taşıtlara ikmal hizmeti verecek otogaz istasyonlarının emniyet kurallarına ve teknik düzenlemelere uygun olarak kurulması ve işletilmesi kamunun can ve mal güvenliği açısından büyük önem arz etmektedir.
Otogaz istasyonlarında, depolama ve dolum tesislerinde güvenliğin tesisi, piyasa işleyişindeki düzensizliklerin ortadan kaldırılması bakımından, LPG ile ilgili sektörün ihtiyaçlarına ve mevcut sorunlara cevap verebilecek yasal düzenlemenin yapılması zarureti doğmuştur.
Toplum ve çevre sağlığı ile can, mal ve çevre güvenliği açısından büyük önem taşıyan LPG faaliyetlerinin izin, ruhsat, denetim ve kontrol işlemleri;
Enerji ve Tabii Kaynaklar Bakanlığının Teşkilat ve Görevleri Hakkında Kanun,
Milli Korunma Suçlarının Affına, Milli Korunma Teşkilat, Sermaye ve Fon Hesaplarının Tasfiyesine ve Bazı Hükümler İhdasına Dair Kanun,
Ticarette Tağşişin Men i ve İhracatın Murakabesi ve Korunması Hakkında Kanun,
Tüketicinin Korunması Hakkında Kanun,
Ürünlere İlişkin Teknik Mevzuatın Hazırlanması ve Uygulanmasına Dair Kanun,
Büyükşehir Belediyelerinin Yönetimi Hakkında Kanun Hükmünde Kararnamenin Değiştirilerek Kabulü Hakkında Kanun
İmar Kanunu,
İş Kanunu,
Çevre Kanunu,
Sigorta Murakabe Kanunu,
Umumi Hıfzıssıhha Kanunu,
hükümleri ile bu kanunlara dayanılarak çıkarılan kararname, yönetmelik, tebliğler ve teknik düzenlemelere istinaden çeşitli kurum ve kuruluşlarca yürütülmektedir.
Piyasa ekonomisinin kurumsallaştırılması ve rekabet ortamını geliştirme politikaları çerçevesinde uluslararası norm ve standartlar ile Avrupa Birliği Müktesebatına uyum çalışmaları doğrultusunda petrol ürünleri endüstrisinde mevcut yasal düzenlemelerin bütünlük içinde yenilenmesi ve piyasaların bu anlayışa göre düzenlenmesi ihtiyacı ortaya çıkmıştır.
Tasarıda; yurt içinden veya dışından temin edilen LPG nin kullanıcılara sunumuna kadar yapılan faaliyetlerin; şeffaf, eşitlikçi ve istikrarlı biçimde sürdürülmesi, bunu sağlamak üzere gözetim ve denetim faaliyetlerinin düzenlenmesi amaçlanmıştır.
Yapılan düzenleme ile, LPG nin ithali, ihracı, depolanması, taşınması, dağıtımı ve bayiliği, piyasa faaliyeti olarak tanımlanmakta ve bu faaliyetlerin, diğer mevzuat ile uyum ve bütünlük içerisinde yürütülmesi öngörülmektedir.
İdari yapılanma bakımından, LPG ye ilişkin piyasa faaliyetlerinin de Enerji Piyasası Düzenleme Kurumu ve Kurulu tarafından düzenlenmesi, gözetimi, yönlendirilmesi ve denetiminin sağlanması hedeflenmektedir.
Yapılan düzenlemeler ile, piyasada sürdürülebilir güvenliğe, kaliteli ürün sunumuna yönelik tedbirler geliştirilmeye çalışılmış olup haksız rekabetin önlenmesi için tedbirler alınmıştır.
LPG piyasasında fiyatların, ürünün tüketiciye daha ucuz, kaliteli ve güvenli bir şekilde ulaştırılması amacıyla erişilebilir dünya serbest piyasa fiyatları baz alınarak teşebbüsler tarafından serbestçe belirlenmesi öngörülmektedir.
LPG piyasası faaliyetlerinin güven ve istikrar içerisinde geliştirilerek sürdürülmesi amacıyla tasarıda özetle;
Tüketicinin ve piyasa taraflarının çıkar ve beklentileri ile kamu politikalarının ilkelerini ortak paydada buluşturacak,
Şeffaf, eşitlikçi ve verimli işleyişi sağlayacak,
Benimsenen ekonomik politikalar ve uluslararası yükümlülüklerimize uyumlu,
Rekabet kurallarına uygun, güvenli ve istikrarlı,
bir piyasanın oluşması hedeflenmiştir.
HÜKÜMETİN TEKLİF ETTİĞİ METİN
SIVILAŞTIRILMIŞ PETROL GAZLARI (LPG) PİYASASI KANUNU TASARISI
BİRİNCİ KISIM
Genel Hükümler
BİRİNCİ BÖLÜM
Amaç, Kapsam ve Tanımlar
Madde - 1. Amaç ve kapsam
Bu Kanunun amacı, yurt içi ve yurt dışı kaynaklardan temin olunan sıvılaştırılmış petrol gazlarının güvenli ve ekonomik olarak rekabet ortamı içerisinde kullanıcılara sunumuna ilişkin piyasa faaliyetlerinin şeffaf, eşitlikçi ve istikrarlı biçimde sürdürülmesi için gerekli düzenleme, yönlendirme, gözetim ve denetim faaliyetlerinin yapılmasını sağlamaktır.
Bu Kanun; sıvılaştırılmış petrol gazlarının yurt içi ve yurt dışından temini, dağıtımı, taşınması, depolanması ve ticareti ile bu faaliyetlere ilişkin gerçek ve tüzel kişilerin hak ve yükümlülüklerini kapsar.
Madde - 2. Tanımlar
Bu Kanunun uygulanmasında;
Bakanlık: Enerji ve Tabii Kaynaklar Bakanlığını,
Kurum: Enerji Piyasası Düzenleme Kurumunu,
Kurul: Enerji Piyasası Düzenleme Kurulunu,
Sıvılaştırılmış petrol gazları (LPG): Petrol ve doğal gazdan elde edilerek basınç altında sıvılaştırılan propan, bütan ve izomerleri gibi hidrokarbonlar veya bunların karışımını,
İhtisas gümrüğü: Yurt dışından ithal edilen LPG nin, teknik düzenlemelere uygunluğunu denetleyebilecek ve miktar ölçümlerini yapabilecek laboratuvara ve donanıma sahip LPG konusunda uzmanlaşmış gümrük birimini,
Taşıma: LPG nin teknik düzenlemelere uygun taşıma araçları ve boru hatları ile yapılan tüm nakil faaliyetlerini,
Taşıyıcı: Taşıma faaliyeti yapan gerçek ve tüzel kişileri,
Kullanım: LPG nin sadece kişisel veya işletme ihtiyaçları için tüketimini,
Kullanıcı: LPG kullanan gerçek ve tüzel kişileri,
Lisans: Bu Kanuna göre gerçek ve tüzel kişilere (tüplü LPG bayileri hariç) piyasada faaliyet gösterebilmeleri için Kurul tarafından izin verildiğini gösterir belgeyi,
Depolama: LPG dağıtıcılarının veya kullanıcılarının stok ihtiyaçlarını karşılamak üzere kendilerine ait veya yapılan sözleşmeler gereği kullanım hakkına sahip bulundukları ve LPG nin teknik düzenlemelere uygun olarak depolanmasını sağlayan tesisler ile buralarda yürütülen iş ve işlemleri,
Dağıtıcı: LPG dağıtım yetkisi olan ve lisanslarına işlenmesi halinde depolama, dolum, taşıma işlemleri yapabilen sermaye şirketini,
Dolum tesisi: Dağıtıcının tescilli markası, amblemi ve rengini taşıyan ve teknik düzenlemelere uygun tüplere veya sözleşme ile diğer bir dağıtıcının tescilli markası, amblemi ve rengini taşıyan ve teknik düzenlemelere uygun tüplere, otogaz ve dökme LPG nin taşıma araçlarına doldurulduğu, boşaltıldığı, depolandığı ve teknik düzenlemelere göre kurulan ve çalışan bir dağıtıcıya ait tesisi,
Tüplü LPG faaliyeti: Sıvılaştırılmış petrol gazının dolum tesislerinde tüplere doldurularak mutfak, sanayi ve ticari tüpleri vasıtasıyla piyasaya arz işlemini,
Tüplü LPG bayii: Sadece sözleşmeli olduğu dağıtıcının tescilli markası, amblemi ve rengini taşıyan teknik düzenlemelere uygun LPG tüplerini işyerinde bulunduran ve pazarlayan gerçek veya tüzel kişiyi,
Dağıtım: LPG nin, tüplü ve otogaz olarak kullanıcılara ve bayilere, dökme olarak kullanıcılara satış ve ikmal faaliyetlerinin bütününü,
Bayilik: Karşılıklı yükümlülüklerin ekinde fizibilite olan bir sözleşmeye bağlanarak LPG dağıtıcıları tarafından gerçek ve tüzel kişilere LPG nin kullanıcılara ikmali yetkisi verilmesi işlemini,
Fizibilite: Kuruma verilmesi gerekli olmayan fakat bayilik sözleşmesi ekinde (tüplü LPG bayiliği hariç) yer alan ve yapılacak yatırımların analizini içeren raporu,
Otogaz istasyonu: Dağıtıcı veya bunlarla tek elden satış sözleşmesi yapmış bayilerce ilgili mevzuata uygun (teknik, kalite ve güvenlik) olarak kurulup, dağıtıcının tescilli markası ve amblemi altında faaliyette bulunan ve esas itibarıyla motorlu araçların otogaz LPG, madeni yağ, temizlik ve ihtiyari olarak bakım ile kullanıcıların, tüplü LPG hariç, diğer asgari ihtiyaçlarını karşılayacak imkanları sunan akaryakıt istasyonu içinde veya müstakil olarak hizmet veren tesisleri,
Otogaz LPG faaliyeti: Yakıt olarak kullanılmak üzere akaryakıt ve otogaz istasyonlarında araçlara LPG ikmali işlemini,
Otogaz bayii: Otogaz istasyonu işleten gerçek veya tüzel kişiyi,
Dökme LPG: LPG dağıtıcıları tarafından kullanıcıların tüplü ve otogaz LPG hariç, tüketim mahallindeki tanklarına teknik düzenlemelere uygun özel nakliye araçlarıyla LPG ikmalini,
Dökme LPG kullanıcısı: Dökme LPG yi kullanan gerçek veya tüzel kişiyi,
Tehlikeli eylem: Piyasa faaliyetinin yapılmasında, bunların yapıldığı mahalde veya yakınında bulunan bir kimsenin ölümüne, sakatlanmasına veya sağlığının bozulmasına, çevrenin kirlenmesine sebep olan veya olabilecek nitelikte bulunan bir fiil veya ihmali,
Kötü niyet: Piyasa faaliyetinin yapılmasında, LPG nin kaybına, karışmasına, bozulmasına veya amaç dışı kullanımına sebebiyet veren bir eylem veya ihmali,
Kilometre tahdidi: Şehir içi veya şehirlerarası trafiğe açık yollarda aynı istikamette iki akaryakıt ve otogaz istasyonu arasındaki Kurul tarafından çıkarılacak yönetmelikte belirlenecek asgari mesafeyi,
Piyasa faaliyeti: LPG nin ithali, ihracı, depolanması, taşınması, dağıtımı ve bayiliğini,
Teknik düzenleme: LPG nin niteliği ile LPG faaliyetlerinde kullanılan mekan, aksam ve hareketlerin tanımlanmasında TSE standartları ve diğer mevzuatla getirilen düzenlemeleri,
İfade eder.
İKİNCİ BÖLÜM
Lisansların Tabi Olacağı Usul ve Esaslar, Lisans Sahiplerinin Hak ve Yükümlülükleri
Madde - 3. Lisansların tabi olacağı usul ve esaslar
LPG nin dağıtımı, taşınması ve otogaz bayilik faaliyetlerinin yapılması (tüplü LPG bayiliği hariç), depolanması, LPG tüpünün imalatı, dolumu, muayenesi, tamiri ve bakımı ile bu amaçla tesis kurulması ve işletilmesi için lisans alınması zorunludur.
Piyasa faaliyetinde bulunacak olan gerçek veya tüzel kişiler, LPG tesislerinin kuruluşunda ve işletilmesinde ilgili kamu kurum ve kuruluşlarınca kendi mevzuatları gereği; imar, toplum, çevre, iş sağlığı, güvenlik, teknik düzenleme ve benzeri konularda bir sakınca bulunmadığını gösteren, tesisin kuruluşuna ve işletilmesine yönelik gerekli ruhsat, izin ve belgelerin tamamlanmasını müteakip Kuruma lisans başvurusunda bulunurlar. Lisans vermede faaliyetin icrası için gereken fiziki varlıkların temini açısından taahhüt üzerinden işlem yapılamaz.
Lisans taleplerine ilişkin değerlendirmeler bu madde hükümleri çerçevesinde tamamlanarak en geç altmış gün içerisinde karara bağlanır ve ilgiliye tebliğ edilir. Reddedilen taleplerin gerekçesi bildirilir.
Bu Kanuna göre; lisansların verilmesi, güncelleştirilmesi, geçici olarak durdurulması veya iptaline ilişkin işlemler Kurumca yapılır. Lisansların verilmesinde pazara giriş açısından, teknoloji, kalite, güvenlik, hizmet ve teşebbüsün sürdürülebilirliği dikkate alınır.
Lisans kapsamındaki faaliyetlerde bulunacak özel hukuk tüzel kişileri 6762 sayılı Türk Ticaret Kanunu hükümlerine tabidir.
Lisanslar; yukarıda sayılan faaliyet başlıklarına göre düzenlenir. Ayrıca lisanslarda, Kurumca belirlenen diğer alt başlıklar da yer alır.
Lisans, üzerinde kayıtlı faaliyeti yapmak üzere hak sahibi kılınan gerçek veya tüzel kişi adına verilir. Lisans belgesinde, faaliyet niteliğinin yanı sıra faaliyetin gerektirdiği tesisin türü ve coğrafi konumu, teknoloji ve miktarlar ile ilgili bilgiler de yer alır.
Kurum, bu Kanunda tanınan yetkiler dahilinde aşağıda belirtilen konularda düzenlemeler yapmaya yetkilidir.
a) Lisans gerektiren faaliyet ve/veya işlemlerin kapsamları,
b) Lisans ile kazanılan hak ve üstlenilen yükümlülükler,
c) Lisans kapsamındaki faaliyetlerin kısıtlanması,
ç) Faaliyetin yürütülmesine ilişkin olarak özel şartlar belirlenmesi.
Lisansta yer alan hususlarda değişiklik yapılmasını gerektirecek faaliyetler, Kurumca onaylanıp lisansa işlenmedikçe yapılamaz.
Lisanslar ile ilgili olarak;
a) Başvuru, değerlendirme, lisans verme, lisans süresi, tadili, bedeli ile sona ermesi ve süre uzatma işlemlerine,
b) Sınıflandırılması uygun görülen lisansların, sınıflandırılmasına ait esaslar ve sınıflara göre asgari büyüklüklerine,
c) Değişiklik ile sınıflandırmaya tabi lisanslarda sınıf değiştirme işlemlerine,
ç) Aranacak asgari nitelikler ve ilgililerin tasarrufunda olması gereken asgari varlıklarına,
d) Tutulması zorunlu olan kayıtlar ve kayıt yöntemleri ile bildirim yükümlülüklerine,
e) Faaliyet alt başlıkları ve bunların tanımlarına,
f) Kamunun can ve mal güvenliği ile kullanıcı haklarına ilişkin hususlara,
g) Lisansta yer alacak hususlara,
ğ) Lisans kapsamında olsun veya olmasın piyasa ile ilgili faaliyetlerin yönlendirilmesi, gözetimi ve denetimine,
ait usul ve esaslar ile dağıtıcı olma şartları Kurumca çıkarılacak yönetmeliklerle düzenlenir.
Madde - 4. Lisans sahiplerinin hak ve yükümlülükleri
Lisans, sahibine lisansta yer alan faaliyetin yapılması ile bu konularda taahhütlere girişilmesi haklarını verir.
Lisans ile tanınan haklar; bu Kanunun, ilgili diğer mevzuatın ve lisansta yer alan hususların yerine getirilmesi koşuluyla kullanılır.
Piyasa faaliyetinde bulunanlar, kötü niyet veya tehlikeli eylem sonucunu doğuracak her türlü işlemden özenle kaçınmak, bunların oluşumunun engellenmesi için her türlü tedbiri almak ve istenmeyen durumları en kısa sürede gidermek zorundadır.
Bu Kanuna göre faaliyette bulunanlar;
Ticari ve teknik mevzuata uygun davranmak,
Çevreye zarar vermemek için gerekli tedbirleri almak,
Kamunun can, mal ve çevre güvenliği ile kendi tesis ve faaliyetlerini önemli ölçüde tehdit eden veya olumsuz etkileyen bir durum oluştuğunda, kamu yetkililerini ve bundan etkilenme ihtimali bulunan ilgilileri haberdar etmek, tehdidin niteliği ve niceliği ile bunu önlemek üzere alınmakta olan tedbirleri Kuruma bildirmek,
Zorunlu sigorta yükümlülüğü kapsamında bulunan, tesis ve/veya faaliyetleri sigorta ettirmek,
Faaliyetleri esnasında üçüncü kişilere veya çevreye verilecek zarar veya ziyanları tazmin etmek,
12 nci maddenin birinci fıkrasına göre Kurumca belirlenen usul ve esaslara uygun bildirimleri yapmak,
5 inci maddedeki hükümleri yerine getirmek ve Kurumca istendiğinde 12 nci maddenin üçüncü fıkrasına göre, gerekli bilgi, belge ve numuneleri vermek, tutanakları imzalamak ve görevlilerin tesislerde inceleme yapmasına müsaade etmek,
Esas faaliyetlerine ilişkin tip sözleşme örneklerini ve bunlarda yapılacak değişiklikleri yürürlüğe koymadan önce Kuruma bildirmek,
Piyasa faaliyetlerinde, teknik düzenlemelere uygun LPG sağlamak,
Dolum tesislerinde ve otogaz istasyonlarında sorumlu müdür bulundurmak,
Asli faaliyetlerinde eğitim ve sertifika almış personel çalıştırmak,
Eşit durumdaki alıcılara (kategorilere), eşit hak ve yükümlülük tanımak, farklı şartlar uygulamamak,
ile yükümlüdür.
Yurt dışından LPG temin edeceklerin rafinerici veya dağıtıcı lisansına sahip olması gereklidir. Dağıtıcılar LPG yi rafinerilerden veya ithalat yoluyla yurt dışından temin ederler. LPG ithalatı, Kurumun belirleyeceği teknik düzenlemelere uygunluğu ihtisas gümrüklerindeki laboratuvarlarda belirlendikten sonra ihtisas gümrüklerinden yapılır. Lisans sahibi olmayanlar LPG ticareti yapamaz.
ÜÇÜNCÜ BÖLÜM
Lisans Türleri ve Faaliyetlerin Düzenlenmesi
Madde - 5. Üretim ve dağıtım
Rafineriler LPG üretici lisansı alırlar, ancak dağıtıcı lisansı sahipleri LPG dağıtım hakkına sahip olur.
Dağıtıcı lisansı sahipleri, kendi mülkiyetlerindeki veya sözleşmelerle oluşturacakları bayilerinin istasyonlarına otogaz LPG dağıtımı, kullanıcılara dökme LPG satış ve ikmali, tüplü LPG dağıtım ve pazarlaması, taşıma, dolum ve depolama faaliyetlerinde bulunabilirler. Dağıtıcılar, otogaz faaliyetine başlayabilmek için öncelikle bu Kanun ile istenen kriterleri sağlayarak tüplü LPG faaliyetini başlatmak ve en az bir dolum tesisini işletmeye almak zorundadır. Dağıtıcılar başka LPG dağıtıcılarının bayilerine dağıtım yapamazlar.
Akaryakıt dağıtıcı lisansı sahipleri, bu Kanuna göre alacakları lisans kapsamında, LPG piyasa faaliyetlerinde bulunabilirler. Aynı şekilde LPG dağıtıcı lisansı sahipleri, 5015 sayılı Petrol Piyasası Kanununa göre alacakları lisanslar kapsamında, petrol piyasası faaliyetlerinde bulunabilirler.
Dağıtıcıların, teknik düzenlemelere uygun depolama, dolum tesisi ve LPG tüplerine sahip olması zorunludur. Dağıtıcılar, ikmal ettikleri günlük ortalama LPG miktarının en az yirmi katını depolarında bulundurmak zorundadır. Tüplü LPG nin kullanıcılara teslimi, dağıtıcılar ve bunların tüplü LPG bayileri vasıtasıyla yapılır.
Dağıtıcılar, yıllık pazarlama projeksiyonları yapmak ve ayrıntıları ile birlikte her yıl Şubat ayı içinde Kuruma vermekle yükümlüdür. Dağıtıcılar her yıl, üçer aylık dönemlerde projeksiyonlarının gerçekleşme değerlemesini yaparak Ocak, Nisan, Temmuz ve Ekim aylarında Kuruma verir ve projeksiyonlarında oluşan yüzde ondan fazla artış ve eksilişleri açıklarlar.
Dağıtıcılar, 2 nci maddenin birinci fıkrasının (17) ve (18) numaralı bentlerinde belirtilen şekilde sözleşme ile bayilikler oluşturur. Bayilik süresi bitiminden üç ay öncesinde bayiliğin devamı için sözleşme yenilenmez ise sürenin bitimine kadar dağıtıcı, bayinin ikmal ihtiyacını karşılar. Süre bitiminde bayi, sözleşme yaptığı yeni dağıtıcının ürünlerini pazarladığı anlaşılacak şekilde faaliyetine devam eder ve en geç bir ay içinde eski dağıtım şirketi ile ilgili tüm belirtileri kaldırır. Tüplü LPG bayileri dağıtıcı işaretlerini sözleşme bitiminde kaldırır.
Dağıtıcıların yurt içi pazar payı, toplam yurt içi pazarın yüzde kırkbeşini geçemez. Dağıtıcı, otogaz LPG faaliyetinde bulunuyorsa kendi işlettiği istasyonlara sübvansiyon ve bayi istasyonlarından farklı uygulama yapamaz.Dağıtıcı, bir adet LPG dolum ve depolama tesisine sahip ise sadece tesislerinin bulunduğu il ile komşu illerde otogaz dağıtım faaliyeti yapabilir.
Dağıtıcılar, tescilli markası altında yapılan faaliyetlere ilişkin kalite kontrol ve kalite temin faaliyetlerinin etkin biçimde yönetimini sağlamak, bayilerini ve bayilik iptallerini gerekçeleriyle birlikte Kuruma bildirmekle yükümlüdür. LPG dağıtımı için kurulacak tesis ve ekipmanlar ile taşıma araçlarına ilişkin teknik özellikler, piyasa faaliyeti ile ilgili servis hizmetleri ve güvenlik, LPG satış yeri, çevre ve benzeri kriterler Kurum tarafından çıkarılacak yönetmeliklerle belirlenir.
Dağıtıcılar otogaz LPG faaliyeti yaparken;
Bayilik sözleşmesi yaptıkları, kendi tescilli markası ve amblemini taşıyan otogaz istasyonlarına LPG ikmali yapmak,
İlgili kamu kurum ve kuruluşlarından gerekli ruhsat, izin ve belgeleri almamış olan istasyonlara LPG ikmali yapmamak,
Otogaz istasyonlarına, tüplü ve dökme LPG ikmali yapmamak,
Otogaz istasyonlarına LPG ikmalini, mülkiyeti veya tasarrufu altında tescilli markasını, unvanını ve amblemini taşıyan teknik düzenlemelere uygun araçlar ile yapmak,
Otogaz istasyonlarını gözlemlemek ve otogaz istasyonlarının teknik düzenlemelere ve bakımlarına ilişkin bilgileri içeren sonuç raporlarını yıllık bazda Kuruma bildirmek,
ile yükümlüdür.
Dağıtıcılar dökme LPG faaliyeti yaparken;
Sadece sözleşme yaptıkları kullanıcılara dökme LPG ikmali yapmak,
LPG ikmali yaptıkları sözleşmeli kullanıcıların, dağıtıcı veya kullanıcı tarafından kurulmuş, dökme LPG tesis ve tesisatlarının ilgili teknik düzenlemelere uygunluğunu tespit etmek, periyodik kontrolleri yapmak, teknik düzenlemelere uygun olmayan tesislere LPG ikmali yapmamak,
LPG ikmalini, mülkiyetinde veya tasarrufu altında tescilli markasını, unvanını ve amblemini taşıyan teknik düzenlemelere uygun araçlar ile yapmak,
Kullanıcılara teslim ettikleri dökme LPG nin, farklı amaçlarla kullanılması halinde Kuruma bildirmek ve ikmal yapmayı durdurmak,
Kullanıcının dökme LPG tesislerini yürürlükteki teknik düzenlemelere uygun olarak kurmak, bu işlem esnasında uzman personel kullanmak ve bu esnada oluşan zarar ve ziyanı tazmin etmek,
Kullanıcıları, dökme LPG kullanımı ve tesisin işletilmesi konusunda bilgilendirmek,
Kullanıcıların arıza, kontrol ve bakım taleplerini zamanında yerine getirmek üzere gerekli tedbirleri almak,
ile yükümlüdür.
Dağıtıcılar tüplü LPG faaliyeti yaparken;
Gerekli ruhsatlara haiz, teknik düzenlemelere uygun tesisler kurmak ve işletme faaliyetlerinde bulunmak, tesisleri ve yürütülen faaliyetleri ile ilgili olarak bir risk değerlendirmesi yaparak, gerçekleşmesi halinde işyerinin tamamını ve çevreyi olumsuz etkileyebilecek durumları tespit ederek yapılacak eylemleri, uyulacak kuralları ve alınması gerekli tedbirleri belirleyen bir acil müdahale planı hazırlamak ve bu planı bulunduğu yerin en büyük mülki amirine bildirmek,
Dolum tesislerinde sadece kendi tescilli markası, amblemi ve rengini taşıyan LPG tüplerinin dolumunu yapmak, dolum anlaşması olan firmaların tüplerini anlaşma şartları uyarınca doldurmak,
Bayilerinin tüplü LPG ihtiyaçlarını zamanında ve aksatmadan karşılamak için gerekli her türlü tedbiri almak,
Tescilli markası, amblemi ve rengini taşıyan LPG tüplerinin teknik düzenlemelerde belirtilen periyodik muayenelerini yapabilecek üniteleri kurmak, periyodik muayeneler dışında kalan tamir, ısıl işlem, kumlama, temizleme ve metal kaplama gibi diğer ana işlemleri yapabilecek üniteleri kurmak ya da bu işlemleri yapabilecek yeterlilikteki yerlerle sözleşme yapmak,
LPG tüplerinin dolum öncesi, dolum sırası ve dolum sonrası kontrol işlemlerini yapmak,
Teknik düzenlemelere uygun olmayan, periyodik muayenesi yapılmayan, paslı, şişkin, ezik, kesik, boyasız, çatlak, yangın hasarlı vb. tüplere dolum yapmamak, dolum için getirilen tüpleri, dolum yapmadan önce teknik düzenlemelere göre kontrolden geçirmek, tamir ve bakım işlemlerini yapmak veya yaptırmak mümkün değilse imha etmek,
İlgili kamu kurum ve kuruluşlarından gerekli ruhsat, izin ve belgeleri almamış olan bayilere tüplü LPG teslimatı yapmamak (mevcut bayiler belgelerini bir yıl içinde tamamlar),
Bayileri eğitmek ve tüketicileri bilgilendirmek,
ile yükümlüdür.
Dağıtıcılar birbirleri arasında toptan LPG ticareti yapabilirler.
Madde - 6. Taşıma, depolama, dolum, tüp imalatı, tüp muayene, tamir ve bakımı
Dökme LPG, otogaz LPG, tüplü LPG taşıma faaliyetleri ile depolama ve dolum faaliyetlerinin yapılması için verilecek lisanslara uygulanacak değerleme kriterleri ve lisansın verilmesini gerektirecek teknik ve mali şartlar Kurumca belirlenir.
LPG nin piyasaya arzı işleminde kullanılacak tüplerin imalatını gerçekleştirecek olanlar, gerekli teknik düzenlemelere uygun üretim yapabildiklerini gösterir tesislerinin teknik özellikleri ile birlikte Kuruma başvurarak lisans almak ve diğer mevzuatta belirtilen teknik özelliklere uygun üretim yapmakla yükümlüdür.
Muayene, tamir ve bakım işlemlerini yapacak olanlar bu işlemleri yapabilmek için Kurumdan lisans almak zorundadır.
Madde - 7. Otogaz bayileri
Otogaz bayileri, dağıtıcılar ile yapacakları tek elden satış sözleşmesine göre bayilik faaliyetlerini yürütürler.
Otogaz bayileri;
Tek bir dağıtıcı ile sözleşme yapmak ve istasyonunda sadece sözleşmeli olduğu dağıtım şirketince ikmal edilen LPG yi satmak,
Otogaz istasyonları için ilgili kamu kurum ve kuruluşlarından gerekli ruhsat, izin ve belgeleri almak,
Otogaz istasyonlarında LPG ile çalışan araçlara otogaz LPG ikmali yapmak,
Otogaz istasyonlarında LPG tüpü dolumu ve satışı yapmamak, LPG tüpü dolumuna yarayan hiçbir alet, makine ve teçhizatı istasyon dahilinde bulundurmamak,
Anlaşma yaptıkları dağıtıcının tescilli markası ve amblemini istasyonunda görülebilecek bir yere koymak,
İstasyonlarında sorumlu müdür çalıştırmak,
ile yükümlüdür.
Otogaz istasyonları ve depolama tanklarının, dispenserlerinin, pompa ve aksamlarının, idari binalarının; metro hatlarına, okullara, camilere, hastanelere, çocuk parklarına ve kamu kullanımının yoğun olduğu tesislere, doğal gaz reglaj, depolama tankları ve baz istasyonları gibi yanıcı parlayıcı özellik arz eden depo ve tesislere, akaryakıt dispenserlerine olan mesafelerinin teknik düzenlemelere uygun olması, kendi mülkiyeti veya kullanma hakkına sahip olduğu alan içinde sağlanması zorunludur.
Belediye ve mücavir alan sınırları içinde ve dışında bulunan otogaz istasyonlarının depolama tankları teknik düzenlemelere uygun olarak yerleştirilir.
Otogaz istasyonları ile içinde otogaz tesisi bulunan akaryakıt istasyonlarının sahası içinde, teknik düzenlemelere uygun olarak tesis edilmiş idari büro, araç yıkama ve yağlama tesisleri, müşterilerin acil ihtiyaçlarının giderilmesi için kurulan küçük market gibi tesislerin dışında, lokanta, ticari ve sosyal amaçlı tesisler kurulması, kamu can ve mal güvenliği açısından konulmuş kriterleri ihlal edemez.
Dağıtıcılar ve bayiler kurdukları otogaz istasyonlarını lisans alarak işletmeye başlar.
DÖRDÜNCÜ BÖLÜM
Tüplü LPG Bayilerinin ve Dökme LPG Kullanıcılarının Uyması Gereken Usul ve Esaslar
Madde - 8. Tüplü LPG bayileri
Tüplü LPG bayileri lisansa tabi değildir. Boş olanlar da dahil olmak üzere LPG tüpleri; imalat fabrikaları, dağıtıcılar ve tüplü LPG bayileri dışında, şahsi ihtiyaç haricinde hiçbir kişi veya kurum tarafından bulundurulamaz, takas ve satışa konu edilemez.
Bayiler; depoları, iş yerleri ve nakil araçlarında bayii oldukları dağıtıcının tescilli markası, amblemi ve rengini taşıyan LPG tüpleri bulundurmak zorundadır, ayrıca bayii oldukları dağıtıcının çoğunluk hissesine sahip olduğu diğer dağıtıcıların tüplerini de sözleşme yapmak kaydıyla bulundurabilir ve satışını yapabilir.
Tüplü LPG bayileri;
Tüplerini bayii oldukları dağıtıcılardan temin etmek, hiçbir şekilde LPG dolum işlemi yapmamak ve işyerlerinde, depolarında, nakil vasıtalarında LPG dolumu sağlayan araç bulundurmamak,
İlgili kamu kurum ve kuruluşlarından gerekli ruhsat, izin ve belgeleri almak,
LPG tüp depolarının, nakil araçlarının ve perakende satış yerlerinin teknik düzenlemelere uygun olmasını sağlamak,
Bağlı bulundukları (dağıtıcının yazılı izni ile aynı dağıtıcıya bağlı diğer bayiler hariç) ve diğer dağıtıcıların bayilerine tüplü LPG satışı yapmamak,
Meskun mahallerdeki tüp satış yerlerini, nakil, itfaiye ve cankurtaran araçlarının kolaylıkla ulaşabilecekleri noktalarda kurmak,
Tüp teslimini ve bağlantısını adreste yapmak,
ile yükümlüdür.
LPG birikmesine müsait bodrumlarda veya merdivenle çıkılan zemin üstü asma katlarda kaza veya yangın halinde rahatlıkla tahliye yapılmasına imkan verecek genişlikte çıkışı olmayan yerlerde tüp satış yerleri açılamaz.
Madde - 9. Dökme LPG kullanıcıları
Dökme LPG kullanıcıları sözleşme yaptıkları dağıtıcıdan dökme LPG ikmali yapmak ve ilgili mevzuata göre gerekli izinleri almak zorundadır.
Dökme LPG kullanıcıları dağıtıcının bilgisi dışında dökme LPG sistemine başkalarının müdahale etmesine izin veremez. Kurum bu tesislerin işletilmesinde, geliştireceği ilke ve ölçütler doğrultusunda düzenlemeler yapabilir.
Kullanıcılar tesis veya konutu için aldığı LPG yi amacı dışında kullanamaz.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde - 10. Fiyat oluşumu
LPG alım satımında fiyatlar, erişilebilir dünya serbest piyasa koşullarına göre teşebbüsler tarafından serbestçe belirlenerek oluşur.
Ancak, LPG piyasasında faaliyetleri veya rekabeti engelleme, bozma veya kısıtlama amacını taşıyan veya bu etkiyi doğuran veya doğurabilecek nitelikte anlaşma veya eylemlerin piyasa düzenini bozucu etkiler oluşturması halinde, gerekli işlemlerin başlatılmasıyla birlikte, her seferinde iki ayı aşmamak üzere, faaliyetlerin her aşamasında, bölgesel veya ulusal düzeyde uygulanmak için taban ve/veya tavan fiyat tespitine ve gerekli tedbirlerin alınmasına Kurum yetkilidir. Belirli bölgelere ve belirli amaçlara yönelik olarak fiyatlara müdahale edilmeksizin kullanıcıların desteklenmesinin usul ve esasları ile miktarı Bakanlığın teklifi üzerine Bakanlar Kurulu kararı ile belirlenir.
Madde - 11. Eşgüdüm
Piyasayı doğrudan veya dolaylı olarak ilgilendiren konularda yetkili kılınan diğer mercilerce yapılacak her türlü düzenleme çalışması öncesi (vergi, resim ve harçlara ilişkin düzenlemeler hariç) Kurumun haberdar edilmesi ve çalışmalara iştirakinin sağlanması esastır.
LPG piyasası faaliyetleri ile ilgili olarak Türk Standardları Enstitüsü tarafından yapılacak standart hazırlık çalışmalarında Kurum temsilcisi de bulunur. Piyasa faaliyetlerine ilişkin Türk Standardları, Kurul onayı ile mecburi hale getirilebilir.
Kurum;
Lisanslı tesisler açısından tehlikeli eylem ve kötü niyetin oluşması halinde,
Piyasada haksız rekabet yaratacak ve yanıltıcı nitelikte reklam ve ilanlar ile benzeri faaliyetlerin yapılması durumunda,
Piyasada faaliyet gösteren malzeme ve cihaz ithalatçı, üretici ve satıcıları ile bunların yetkili servisleri hakkındaki düzenleme ve uygulamalarda,
görüş bildirmeye veya ilgili makamlardan talepte bulunmaya yetkilidir.
Kurum; piyasa faaliyetlerine ilişkin olarak açılmış veya açılacak kamu davalarına müdahil olabilir. Bu konularla ilgili olarak suç duyurusunda bulunabileceği gibi mevzuatın uygulanması açısından, adli ve mülki makamlardan yaptırım talebinde bulunabilir.
Kurum, Kanunun etkin bir biçimde uygulanmasının sağlanması için ilgili kamu kurum ve kuruluşlarıyla koordineli çalışmalar yürütür ve alınacak kararların uygulanmasında ilgili kamu kurum ve kuruluşlarından uzman eleman çalıştırabilir.
Madde - 12. Bilgilerin toplanması, kayıt düzeni, denetim ve tebligat
Piyasanın işleyişine ilişkin bilgileri derlemek amacıyla bildirim yükümlülükleri Kurumca belirlenir. Kurum, lisans sahiplerinin, Vergi Usul Kanunu hükümleri saklı kalmak şartı ile, düzenleyecekleri belge ve tutacakları kayıt düzenlerine ilişkin özel usul ve esaslar belirleyebilir.
Kurum, bu Kanunun kendisine verdiği görevleri yerine getirirken, gerekli gördüğü her türlü bilgiyi kamu kurum ve kuruluşları ile gerçek ve tüzel kişilerden isteyebilir.
Görevlendirilen Kurum personeli, piyasa tarafları ve/veya tesisleri nezdinde, defterler de dahil olmak üzere her türlü evrak, belge ve emtianın incelenmesi, suret veya numune alınması, konuyla ilgili yazılı veya sözlü açıklama istenmesi, gerekli tutanakların düzenlenmesi, tesislerin ve işletiminin incelenmesi konularında yetkilidir. Görevlendirme yazısında amaç, kapsam, süre ve yetkinin çerçevesi yer alır.
Kurum, piyasa faaliyetlerini kendi personeli ile veya kamu kurum ve kuruluşları ile özel denetim kuruluşlarından hizmet alımı yoluyla denetime tabi tutar. Kurum, idari ve teknolojik yöntemler ile denetim sistemini kurar. Valilikler, görevli elemanların başvurusu halinde denetim amaçlı alınacak numunelerin rafineri, dağıtıcı, kullanıcı ve bayilerden alınmasını ve emniyetini sağlamakla yükümlüdür. Numunelerde yapılacak testlerde alınan numunelerin laboratuvar analizi ile standarda uymadığı tespit edildiğinde, 16 ncı madde hükümleri uygulanır. Denetlemede, ön araştırmada ve soruşturmada takip edilecek usul ve esaslar yönetmelikle düzenlenir.
Bilgilerin ilgililere ve kamuya açıklanmasına ilişkin ilke, usul ve esaslar Kurumca çıkarılacak yönetmelikle belirlenir. Piyasa açısından ticari gizlilik niteliği taşıyan bilgiler açıklanamaz. Lisans sahiplerinin lisans belgesi içeriği özet bilgileri Kurum tarafından ilan edilir. Kurumca bu Kanuna göre yapılacak her türlü tebligat hakkında 7201 sayılı Tebligat Kanunu hükümleri uygulanır, ancak, ilanen yapılacak tebligatlar Resmi Gazetede yayımlanır.
Madde - 13. Sigorta
Lisans kapsamında yürütülen faaliyetler için, sigorta yaptırılması zorunludur. Bakanlar Kurulu kararıyla sigorta kapsamından muaf tutulacak faaliyetler belirlenebilir. Sigorta kapsamına alınacak varlık çeşitlerinin belirlenmesi ile bunların tabi olacağı sigorta kolları ve muafiyet tanınan hususlar, yönetmelikte düzenlenir.
Madde - 14. Sorumlu müdür
LPG dolum tesislerinde ve otogaz istasyonlarında sorumlu müdür bulundurulması zorunludur. LPG dolum tesislerinde ve otogaz istasyonlarında bulundurulacak sorumlu müdürün yetki, sorumluluk ve nitelikleri Kurum tarafından çıkarılacak yönetmelikle belirlenir.
Madde - 15. Eğitim
LPG piyasasında görev yapacak sorumlu müdürler, tanker şoförleri, dolum personeli, tüp dolum personeli, tüp dağıtım araçlarının şoförleri ve tüp dağıtım personeli, tanker dolum personeli, test ve muayene elemanları ve otogaz LPG dolum personeli, pompacılar ile tesisat, projelendirme ve imalatında görev alan diğer personel, dağıtıcılar tarafından, asgari düzeyde eğitime tabi tutulurlar.
İKİNCİ BÖLÜM
İdari Para Cezaları, Yaptırımlar, Ön Araştırma, Soruşturma, Dava Hakkı ve Yönetmelik
Madde - 16. İdari para cezaları
Bu Kanuna göre idari para cezalarının veya idari yaptırımların uygulanması, bu Kanunun diğer hükümlerinin uygulanmasına engel oluşturmaz. Bu Kanuna göre verilen ceza ve tedbirler diğer kanunlar gereği yapılacak işlemleri engellemez.
Bu Kanuna göre;
Aşağıdaki haller ağır kusur sayılarak sorumluları hakkında beşyüz milyar Türk Lirası idari para cezası verilir:
Lisans almaksızın lisansa tabi faaliyetlerin yapılması,
4 üncü maddenin son fıkrasının ihlali,
10 uncu madde gereği Kurum tarafından yapılan uygulamaların dolaylı veya dolaysız olarak engellenmesi veya engellenmeye teşebbüs edilmesi,
12 ve 13 üncü madde hükümlerinin ihlali.
Aşağıdaki haller birinci derece kusur sayılarak sorumluları hakkında ikiyüz milyar Türk Lirası idari para cezası verilir:
5, 6 ve 7 nci madde hükümlerinin ihlali,
Lisans almaksızın hak konusu yapılan tesislerin yapımına ve/veya işletimine başlanması ile bunlar üzerinde tasarruf hakkı doğuracak işlemlerin yapılması,
Sahip olunan lisansın verdiği haklar dışında faaliyet gösterilmesi,
Son fıkrası hariç 4 üncü madde hükümlerinin ihlali.
9, 14 ve 15 inci madde hükümlerinin ihlali ikinci derece kusur sayılarak, sorumlular hakkında elli milyar Türk Lirası idari para cezası uygulanır.
8 inci maddenin üçüncü fıkrasının (6) numaralı bendinin ihlali halinde bayilere yüz milyon Türk Lirası idari para cezası verilir.
Yukarıda belirtilenlerin dışında kalan ancak bu Kanunun getirdiği yükümlülüklere uymayanlara Kurumca bir milyar Türk Lirası idari para cezası verilir.
Cezalar tahsil edilinceye kadar, mahkeme kararı ile ilgililerin varlıklarına tedbir konulabilir. Tesisler, lisans alınıncaya veya bu Kanuna göre lisans gerektirmeyen faaliyet gösterecek hale getirilinceye kadar mühürlenir.
Ceza uygulanan bir fiilin iki takvim yılı geçmeden aynı kişi tarafından tekrarı halinde, cezalar iki kat olarak uygulanır.
Kurulun ceza vermesinde zamanaşımı süresi, ihlalin ve/veya olayın meydana geliş tarihinden itibaren beş yıldır. Bununla ilgili olarak Kurumun inceleme ve araştırma amacıyla yapacağı herhangi bir işlem, bu işlemin kişilerden birine tebliği anından itibaren zamanaşımını keser. Karar aleyhine yargı yoluna başvurulmuş olması da zamanaşımı süresini keser.
Ay içinde tahsil edilen idari para cezaları müteakip ayın yirminci işgünü sonuna kadar Hazineye irat kaydedilir.
İdari para cezalarında tüzel kişilerin sorumluluğu 6762 sayılı Türk Ticaret Kanununun 65 inci maddesine göre tayin olunur.
İdari para cezalarının tahakkuk tarihini izleyen otuz gün içerisinde ödenmemesi halinde, cezanın ilgili vergi dairesi aracılığı ile tahsili sağlanır. Tahsilatta 6183 sayılı Amme Alacaklarının Tahsil Usulü Hakkında Kanun hükümleri uygulanır.
İdari para cezalarının miktarları her yıl bir önceki yıla ilişkin olarak 213 sayılı Vergi Usul Kanununun mükerrer 298 inci maddesi uyarınca belirlenen yeniden değerleme oranında artırılmak suretiyle uygulanır. Bu şekilde yapılacak hesaplamalarda, milyon kesirleri dikkate alınmaz.
Madde - 17. Yaptırımlar
Lisans sahibi kişiler hakkında, bu Kanuna, bu Kanuna göre yürürlüğe konulmuş yönetmeliklere, Kurumun yazılı talimatlarına veya lisanslarına kayıtlı hususların herhangi birine riayet edilmediği takdirde, Kurum tarafından ön araştırma veya soruşturma başlatılır. Ayrıca, ilgiliye onbeş gün içerisinde aykırılıkların giderilmesi, aksi halde bahse konu piyasa faaliyetlerinin geçici bir süre için durdurulabileceği veya doğrudan doğruya iptal yaptırımının uygulanacağı ihbar edilir. Bu ihbara rağmen onbeş günlük sürenin bitiminde aykırılıklar giderilmezse, Kurum piyasa faaliyetini otuz günden az yüzseksen günden çok olmamak üzere geçici olarak durdurur. Geçici durdurma süresince, tehlikeli eylemin veya kötü niyetin veya herhangi bir zararın oluşmasının önlenmesi ile faaliyetin durdurulmasına neden olan durumun ortadan kaldırılmasına ilişkin faaliyetler dışında hiçbir piyasa faaliyeti yapılamaz. Lisans iptalleri Kurumca yapılacak soruşturma neticesine göre karara bağlanır.
Kaçak veya menşei belli olmayan veya teknik düzenlemelere uygun olmayan LPG ile piyasa faaliyetinde bulunan lisans sahiplerinin lisansı iptal edilir. Teknik düzenlemelere uygun olmayan LPG mahkeme kararı ile müsadere edilir. Bu LPG yi ikmal edenler zararı tazmin etmekle yükümlüdür.
Otogaz istasyonu kapsamında sürdürülen bayilik faaliyetlerinin, bu Kanuna veya bu Kanuna istinaden çıkarılan düzenlemelere aykırılığının Kurumca tespiti halinde, anılan istasyonda yapılan LPG ikmali Kurumca geçici veya süresiz olarak mühürleme suretiyle durdurulur. İptale veya mühürlemeye ilişkin usul ve esaslar Kurumca çıkarılacak yönetmelikle düzenlenir.
Lisans iptaline veya mühürlemeye rağmen, faaliyetlerini sürdüren gerçek kişiler ile tüzel kişilerin yetkilileri hakkında 765 sayılı Türk Ceza Kanununun 274 üncü maddesi hükümleri uygulanır.
Bu Kanuna göre yapılan talep veya işlemlerde, Kanuna karşı hile veya gerçek dışı beyanda bulunulduğunun tespiti halinde lisans iptal olunur.
Teknik düzenlemelere uygun olmayan LPG ikmali nedeniyle kullanıcıya verilen zarar ve hasarların tazmini hususu, kullanıcıların muhatap olduğu lisans sahibi gerçek veya tüzel kişilerin lisanslarında ve sözleşmelerinde yer alır. Uygulamaya ilişkin usul ve esaslar yönetmelikte belirlenir.
Madde - 18. Ön araştırma, soruşturma ve dava hakkı
Kurul, resen veya kendisine intikal eden ihbar veya şikayetler üzerine doğrudan soruşturma açılmasına ya da soruşturma açılmasına gerek olup olmadığının tespiti için ön araştırma yapılmasına karar verir.
Ön araştırma ve soruşturmada takip edilecek usul ve esaslar, Kurum tarafından yürürlüğe konulacak yönetmelikle düzenlenir.
Kurul kararına karşı açılacak davalar ilk derece mahkemesi olarak Danıştayda görülür. Danıştay, Kurul kararlarına karşı yapılan başvuruları acele işlerden sayar.
Madde - 19. Yönetmelik
LPG piyasa faaliyetlerine ilişkin hususlar, bu Kanunun ilgili maddelerinde yer alan çerçeve ve yetkilendirme dahilinde Kurul tarafından yürürlüğe konulacak yönetmeliklerle düzenlenir. Bu yönetmelikler Resmi Gazetede yayımlanır.
Ayrıca, Kurum yetkilerini Kurul kararıyla özel nitelikli kararlar almak suretiyle de kullanabilir. Özel nitelikli kararlardan kamuoyunu ilgilendiren hususlar ile yapılacak düzenlemeleri açıklamak amacıyla çıkarılacak tebliğler, basın ve yayın araçlarıyla veya özel bültenler ile duyurulur.
ÜÇÜNCÜ BÖLÜM
Elektrik Piyasası Kanununda Yapılan Değişiklikler
Madde - 20.
20.02.2001 tarihli ve 4628 sayılı Elektrik Piyasası Kanununa 5/B maddesinden sonra gelmek üzere aşağıdaki 5/C maddesi eklenmiştir.
Kurulun LPG piyasası ile ilgili görevleri
MADDE 5/C. - Enerji Piyasası Düzenleme Kurulu LPG piyasası ile ilgili olarak aşağıda belirtilen görevleri de yerine getirir:
Sıvılaştırılmış Petrol Gazları (LPG) Piyasası Kanunu hükümlerini uygulamak, piyasa faaliyetlerine ilişkin her türlü düzenlemeleri yapmak ve yürütülmesini sağlamak.
LPG piyasası faaliyetlerine ilişkin plan, politika ve uygulamalarla ilgili Kurum görüş ve önerilerini belirlemek.
LPG piyasası faaliyetleriyle ilgili denetleme, ön araştırma ve soruşturma işlemlerini yürütmek, yetkisi dahilindeki ceza ve yaptırımları uygulamak ve dava açmak da dahil olmak üzere her türlü adli ve idari makama başvuru kararlarını almak.
Uluslararası organizasyon ve teşkilatların LPG piyasasına ilişkin uygulamalarını izlemek.
LPG piyasasında lisans ve lisanslarla ilgili işlem bedellerini belirlemek.
LPG piyasasında faaliyet gösteren kişilerin denetlenmiş mali tablolarını incelemek veya incelettirmek.
LPG piyasasında faaliyet gösteren kişilerden istenecek olan, hizmet güvenilirliği, hizmet dışı kalmalar ve diğer performans ölçütleriyle ilgili raporların kapsamını belirlemek ve düzenli olarak Kurula vermelerini sağlamak.
Sıvılaştırılmış Petrol Gazları (LPG) Piyasası Kanunu hükümlerine, çıkarılan yönetmelik hükümlerine, Kurul tarafından onaylanan tarife ve yönetmeliklere, lisans hüküm ve şartlarına, teknik düzenlemelere ve Kurul kararlarına aykırı davranıldığı durumlarda idari para cezası vermek, lisansları iptal etmek.
Madde - 21.
4628 sayılı Kanunun 6 ncı maddesinin birinci ve üçüncü fıkralarında geçen elektrik ve doğal gaz ibaresinden sonra gelmek üzere, petrol ve LPG ibaresi, elektrik enerjisi ticareti ve doğal gaz ticareti ibaresinden sonra gelmek üzere, petrol ve LPG ticareti ibaresi, dördüncü fıkrasında geçen elektrik enerjisi ve doğal gaz sektöründe ibaresinden sonra gelmek üzere, petrol ve LPG sektöründe ibaresi eklenmiştir.
Madde - 22.
4628 sayılı Elektrik Piyasası Kanununun 10 uncu maddesinin (C) bendinin ikinci paragrafı (e), üçüncü paragrafı (f) ve dördüncü paragrafı (g) alt bentleri olarak teselsül ettirilmiş ve beşinci paragrafı yürürlükten kaldırılarak (g) alt bendinden sonra maddeye aşağıdaki (D) bendi ile bu bentten sonra gelmek üzere aşağıdaki fıkra eklenmiştir.
D) Kurumun LPG piyasası ile ilgili gelirleri aşağıdaki kalemlerden oluşur:
Katılma payı.
Lisans, onay, izin ve vize işlemleri üzerinden alınacak bedeller.
Yayın ve sair gelirler.
Ayrıntıları kamuoyuna duyurulmak kaydıyla ve piyasanın gelişimine dair etüt ve proje çalışmalarının finansmanında kullanılmak üzere uluslararası kurum ve kuruluşlar tarafından verilecek hibeler.
(a) alt bendindeki katılma payının mükellefi; Sıvılaştırılmış Petrol Gazları (LPG) Piyasası Kanununa göre üretim, dağıtım, dolum ve otogaz bayii lisansı sahibi gerçek ve tüzel kişilerdir. Petrol Piyasası Kanunu ve Sıvılaştırılmış Petrol Gazları (LPG) Piyasası Kanununa göre lisans alarak faaliyet gösteren lisans veya müşterek lisans sahipleri, katılma payını toplam net akaryakıt ve LPG satışları üzerinden öder. Katılma payı, lisans sahiplerince yıllık gelir tablolarında yer alan net satışlar tutarının binde biri oranını ve iki milyon ABD Dolarını aşmayacak şekilde Kurulca belirlenir. Yıl içinde uygulanacak katılma payı oranı bir önceki yılın Aralık ayı içinde açıklanır.
Net satış hasılatı içinde yer alması halinde, yıl içinde LPG için ödenen gümrük vergi, resim ve harçları ile özel tüketim vergisi toplamı net satışlar toplamından tenzil edilir.
Katılma payı ödemekle yükümlü lisans sahipleri, herhangi bir bildirim beklemeksizin her yıl Mayıs ayı sonuna kadar bir önceki yıla ait bilanço ve gelir tablolarını Kuruma göndermek ve katılma payının yarısını Haziran, ikinci yarısını Kasım ayı sonuna kadar ödemek zorundadır.
Süresinde beyan edilmeyen veya hatalı beyan edilen katılma paylarına ilişkin cezai ve idari işlemler Kurumca tamamlanarak ilgili organlar nezdinde adli ve idari işlemler başlatılır. Süresinde ödenmeyen mali yükümlülükler ve gecikme zamları hakkında 6183 sayılı Amme Alacaklarının Tahsil Usulü Hakkında Kanun hükümleri uygulanarak ilgili vergi daireleri aracılığı ile tahsili sağlanır.
DÖRDÜNCÜ BÖLÜM
Geçici ve Son Hükümler
Geçici Madde - 1.
Bu Kanunun yürürlüğe girmesinden önce; sıvılaştırılmış petrol gazları (LPG) dağıtım ve pazarlama şirketlerinin, mevcut mevzuat kapsamında tanınan hak ve menfaatleri ile yükümlüklerine ilişkin hükümler, bu Kanunda belirlenen süre ve esaslar dahilinde faaliyeti ile ilgili lisans verilinceye kadar saklıdır.
Otogaz istasyonları ile içinde otogaz tesisi bulunan akaryakıt istasyonlarının sahası içinde, teknik düzenlemelere uygun olarak tesis edilmiş idari büro, araç yıkama ve yağlama tesisleri, müşterilerin acil ihtiyaçlarının giderilmesi için kurulan küçük market vb. tesislerin dışındaki lokanta, ticari ve sosyal amaçlı tesisler 7 nci maddenin beşinci fıkrasında belirtilen şartlara iki yıl içinde uygun hale getirilir.
Geçici Madde - 2.
Kanunun yürürlüğe girdiği tarihte fiilen, bu Kanun uyarınca lisans alınması gereken faaliyetleri yürüten kişiler, bu Kanunun yürürlüğe girdiği tarihten sonra bir yıl içinde durumlarını bu Kanuna uygun hale getirerek, Kurum tarafından istenecek bilgi ve belgelerle Kuruma başvurmak zorundadır. Başvurusunu yapmış ancak işlemleri tamamlayamayan kişilerin faaliyetlerinin devamı için, üç ayı aşmamak üzere ek süre verilmesinde Kurum yetkilidir.
Süresinde başvurmayan veya süresinde başvurduğu halde süresinde durumunu bu Kanuna uygun hale getirmeyenlerin faaliyetleri, sürenin bitim tarihi itibarıyla durdurulur. Daha önce verilen hak, izin ve yetki doğurucu her türlü karar, işlem ve evrak başkaca bir işleme gerek kalmaksızın hükümsüz hale gelir.
Geçici Madde - 3.
Bu Kanunun yürürlüğe girdiği tarihte yürürlükte olan LPG ile ilgili kararname, yönetmelik ve tebliğlerde yer alan hükümler, Kurumca düzenleme yapılıncaya kadar saklıdır. Kurum tarafından hazırlanacak yönetmelik ve diğer mevzuat yürürlüğe girene kadar Sanayi ve Ticaret Bakanlığı, Enerji ve Tabii Kaynaklar Bakanlığı ve/veya Petrol İşleri Genel Müdürlüğünce yürütülmekte olan işlemlere ilişkin görevler sürdürülür. Ancak, bu süre içerisinde anılan mevzuata istinaden yeni LPG dağıtım ve pazarlama şirketlerinin kurulması ile ilgili olarak statü verilmez.
Geçici Madde - 4.
Lisans yönetmeliği yürürlüğe girinceye kadar, piyasa faaliyetlerine ilişkin lisans isteminde bulunulamaz. Lisans yönetmeliğinin yürürlüğe girişi, bu Kanunun yürürlüğe girdiği tarihi takip eden yüzsekseninci günü aşamaz.
Geçici Madde - 5.
4 üncü maddenin son fıkrasında yer alan ihtisas gümrüklerinin kurulması için gerekli alt yapı ve teçhizat Gümrük Müsteşarlığının belirleyeceği gümrüklerde 01.01.2005 tarihine kadar Kurum tarafından yaptırılır ve Gümrük Müsteşarlığına devredilir. İhtisas gümrüklerinin personel ihtiyacı Gümrük Müsteşarlığı tarafından temin edilir ve personelin eğitimi de Kurum tarafından sağlanır.
Madde - 23. Yürürlük
Bu Kanun yayımı tarihinde yürürlüğe girer.
Madde - 24. Yürütme
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile Kanunun amaç ve kapsamı belirtilmektedir.
Sıvılaştırılmış Petrol Gazları (LPG) piyasa faaliyetlerinin çerçevesi ile yurt içi ve yurt dışı kaynaklardan temin olunan LPG nin, doğrudan veya işlenerek kullanıcılara sunumu düzenlenmiştir.
LPG piyasasının oluşumu ve işleyişine ilişkin temel unsurlar; arz ve çevre güvenliği, ekonomik olma ve rekabet ortamında faaliyette bulunma olarak belirlenmiştir. Maddede, piyasa faaliyetlerini oluşturan sürecin; şeffaflık, eşitlikçi olma ve istikrar temel ilkeleri doğrultusunda düzenlenmesi gereği de vurgulanmıştır. LPG piyasası faaliyetlerinin piyasa kuralları içinde işleyişi amaçlandığından, düzenlemelere ilişkin uygulama araçlarının; yönlendirme, gözetim ve denetim olduğu ifade edilmiştir.
Madde - 2.
Maddede, Kanun metninde geçen terimlerin ve kısaltmaların tanımları ve açık ifadeleri yer almaktadır.
Madde - 3.
Madde ile, LPG piyasasına dahil olan faaliyetlerden, yapılması lisans alma koşuluna bağlı olanlarının tabi olacağı usul ve esaslar belirtilmiştir.
Lisans vermek suretiyle kamu hizmet alanı oluşturulan faaliyetlerin belirlenmesinde; kamunun can ve mal güvenliği, LPG temini ve arz güvenliği, rekabetin oluşumu ve gelişimi unsurları değerlendirilmiştir.
Lisanların düzenlenmesi konusundaki usul ve esaslar ile bunlar üzerinde Kurum tarafından kullanılacak tasarrufların yetki çerçevesi de hükme bağlanmaktadır.
Madde - 4.
Madde ile; piyasa faaliyetinde bulunanların hak ve yükümlülükleri düzenlenmektedir.
Piyasa faaliyetlerinin yürütülmesinde kamuca tanınan hakların ve getirilecek yükümlülüklerin önemli bir unsur olduğu bilinmektedir. Bu çerçevede LPG piyasasında faaliyette bulunanlar için genel nitelikli hak, kısıtlama ve yükümlülükler maddede belirtilmiştir.
Madde - 5.
Madde ile; üretim ve dağıtım lisansları kapsamındaki faaliyetlerin yapılabilmesi için Kurumdan lisans alınması gerektiği hükme bağlanmaktadır.
Madde ile ayrıca, LPG dağıtım lisansının verilmesine ve lisans sahiplerinin faaliyetlerine ilişkin ilke ve unsurlar ile lisans türlerine göre uyulması gereken esaslar belirlenmiştir.
Dağıtıcı lisansı sahiplerinin, kendi mülkiyetlerindeki veya sözleşmelerle oluşturacakları bayilerinin istasyonlarına otogaz LPG dağıtımı, kullanıcılara dökme LPG satış ve ikmali, tüplü LPG dağıtım ve pazarlaması, taşıma, dolum ve depolama faaliyetlerinde bulunabilecekleri, otogaz faaliyetine başlayabilmek için öncelikle bu Kanun ile istenen kriterleri sağlayarak tüplü LPG faaliyetini başlatmak ve en az bir dolum tesisini işletmeye almak zorunda oldukları ve başka LPG dağıtıcılarının bayilerine dağıtım yapamayacakları düzenlenmektedir.
Dağıtıcıların, teknik düzenlemelere uygun depolama ve dolum tesisine ve LPG tüplerine sahip olma zorunluluğu ile ikmal edilen günlük ortalama LPG miktarının en az yirmi katını depolama zorunluluğu düzenlenmektedir.
Dağıtıcıların bayiliklerini sözleşme ile oluşturacakları ve diğer dağıtıcıların bayilerine dağıtım yapamayacakları düzenlenmekte, dağıtıcıların, yıllık pazarlama projeksiyonları yapmak ve detayları ile Kuruma her yıl Şubat ayı içinde bildirmek zorunda oldukları belirtilmektedir.
Diğer taraftan, dağıtıcıların yurt içi pazar payının toplam yurt içi pazarın yüzde kırkbeşini geçemeyeceği, kendi işlettiği istasyonlara sübvansiyon ve bayi istasyonlarından farklı uygulama yapamayacağı öngörülmektedir.
Ayrıca, dağıtıcıların otogaz LPG, dökme LPG ve tüplü LPG faaliyetlerini yerine getirirken uymaları gereken temel esaslar da düzenlenmektedir.
Madde - 6.
Madde ile, dökme LPG, otogaz LPG, tüplü LPG taşıma faaliyetleri ile depolama ve dolum faaliyetlerinin yapılması için verilecek lisanslara uygulanacak değerleme kriterleri ve lisansın verilmesini gerektirecek teknik ve mali şartların Kurumca belirleneceği öngörülmektedir.
Ayrıca, LPG tüplerinin imalatını gerçekleştirecek olanların da lisans almak ve diğer mevzuatta belirtilen teknik özelliklere uygun üretim yapmakla yükümlü oldukları, tüplerin tamir, bakım ve muayene işlemlerini yapacak olanların bu işlemleri yapabildiklerini Kuruma belgelemek zorunda oldukları düzenlenmektedir.
Madde - 7.
Madde ile, otogaz bayilerinin, dağıtıcılar ile yapacakları tek elden satış sözleşmesine göre bayilik faaliyetlerini yürütecekleri, dağıtıcıların ve bayilerin kurdukları istasyonları lisans alarak işletmeye başlayabilecekleri, anlaşma yapılan dağıtıcının tescilli markası ve ambleminin istasyonlarında görünür bir yerde bulundurma zorunlulukları düzenlenmiştir.
Maddede ayrıca, otogaz bayilerinin LPG tüpü dolumu ve satışı yapamayacağı, sadece LPG ile çalışan araçlara uygun otogaz LPG ikmali yapabilecekleri ve istasyonlarında sorumlu müdür çalıştırmakla yükümlü oldukları belirtilmiştir. Ayrıca, otogaz istasyonlarının kamu can ve mal güvenliği açısından konulmuş kriterleri ihlal edemeyeceği düzenlenmiştir.
Madde - 8.
Madde ile, tüplü LPG bayilerinin uyması gereken usul ve esaslar düzenlenmiştir.
Madde - 9.
Madde ile, dökme LPG kullanıcılarının sözleşme yaptıkları dağıtıcıdan dökme LPG ikmali yapmak ve ilgili mevzuata göre gerekli izinleri almak zorunda oldukları, LPG yi amacı dışında kullanamayacakları ve dağıtıcının bilgisi dışında sisteme başkalarının müdahale etmesine izin veremeyecekleri düzenlenmektedir.
Madde - 10.
Madde ile, LPG alım satımında fiyatların erişilebilir dünya serbest piyasa koşullarına göre müteşebbisler tarafından serbestçe belirlenerek oluşacağı, ancak, LPG piyasasında faaliyetleri ve rekabeti engelleme, bozma veya kısıtlama amacını taşıyan veya bu etkiyi doğuran veya doğurabilecek nitelikte anlaşma veya eylemlerin piyasa düzenini bozucu etkiler oluşturması halinde, gerekli işlemlerin başlatılmasıyla birlikte, her seferinde iki ayı aşmamak üzere faaliyetlerin her aşamasında, bölgesel veya ulusal düzeyde uygulanması için taban ve/veya tavan fiyat tespitine ve gerekli tedbirlerin alınmasına Kurumun yetkili olacağı, belirli bölgelere ve belirli amaçlara yönelik olarak fiyatlara müdahale edilmeksizin kullanıcıların desteklenmesinin usul ve esasları ile miktarının Bakanlığın teklifi ve Bakanlar Kurulu Kararı ile belirleneceği düzenlenmektedir.
Madde - 11.
Madde ile, LPG piyasasını ilgilendiren konularda idari karar sürecinde aksaklıklar yaşanmaması amacı ile, piyasa taraflarınca çeşitli idareler nezdinde sürdürülen düzenleme çalışmalarından önce vergi, resim ve harçlara ilişkin düzenlemeler hariç olmak üzere, Kurumun haberdar edilmesi ve çalışmalara iştirak etmesinin sağlanması düzenlenmektedir.
Madde ile ayrıca, Türk Standardları Enstitüsünün piyasa faaliyeti ile ilgili yapacağı standart tespit çalışmalarında Kurumun da temsil edileceği, bu standartların Kurul tarafından mecbur kılınabileceği, Kurumun piyasa faaliyetlerinde tehlikeli eylem, kötü niyet ve haksız rekabet karşısında ve piyasa faaliyetlerine ilişkin malzeme, cihaz ve ekipman üretici satıcı ve servisleri hakkındaki düzenlemelere ilişkin görüş bildirmeye ve ilgili makamlardan talepte bulunmaya yetkili olduğu düzenlenmiştir.
Ayrıca, Kurumun piyasa faaliyetlerine ilişkin kamu davalarına müdahil olabileceği, suç duyurusunda bulunabileceği, mevzuatın uygulanması açısından adli ve mülki makamlardan yaptırım isteyebileceği, Kanunun uygulanmasında diğer kamu kurum ve kuruluşlarıyla koordinasyon halinde olacağı ve uygulamada ilgili kamu kurum ve kuruluşlarından uzman personel çalıştırabileceği hükümlerine yer verilmiştir.
Madde - 12.
Maddede, piyasa faaliyetlerine ilişkin bilgilerin toplanması, kayıt düzeninin oluşturulması ve yapılacak tebligatlar ile ilgili usul ve esasların belirlemesine ilişkin düzenlemeler getirilmiştir.
Kuruma; lisans sahiplerine bildirim yükümlülüğü getirme, bu kişilerin kayıt ve belge sistemlerinin işleyişine yönelik düzenleme yapma ve gerekli gördüğü bilgileri ilgililerden isteme yetkileri tanınmaktadır.
Kurumun lisans sahiplerine ilişkin olarak tutacağı kayıtlar ile lisans sahiplerinden toplanarak Kurumca toplanan bilgilerin kamuoyuna açıklanması hususları madde kapsamına alınmıştır.
Ayrıca, Kurumun piyasa faaliyetlerini kendi personeli ile veya kamu kurum ve kuruluşları ile özel denetim kuruluşlarından hizmet alımı yoluyla denetime tabi tutacağı ve denetimlerin sağlıklı bir şekilde yürütülebilmesi için de sabit ve gezici laboratuvarlar kurulabilmesine imkan sağlayan düzenlemeler getirilmiştir.
Madde - 13.
Madde ile, lisans sahipleri için sigorta yükümlülüğü getirilmektedir.
LPG; yapısı itibarıyla yanıcı, yakıcı, parlayıcı ve patlayıcı olması nedeniyle, LPG piyasasında faaliyet gösteren bazı tesislerin çeşitli risklerle karşılaşarak devreden çıkması, harap olması veya kullanılamaz duruma gelmesi halinde, bunun sonuçlarının kamu düzenini tehdit eden boyutlara bile ulaşabileceği bilinmektedir. Bu risklerin kamuya yük olamayacak şekilde azaltılması için, LPG tesis ve faaliyetlerine sigorta yükümlülüğü getirilmesi son derece önemlidir. Günümüzde bu tür tesislerin büyük bölümünün sigortalı olduğu, bu nedenle tesisler yönünden piyasa taraflarına ek bir maliyet getirmeyeceği düşünülmekle birlikte, konunun lisans sahiplerinin inisiyatiflerine bırakılamayacak kadar önemli olması nedeniyle Kanun kapsamında düzenlenmesine ihtiyaç bulunmaktadır.
Ayrıca, sigorta yükümlüğüne tabi faaliyetlere getirilebilecek muafiyetlerin Bakanlar Kurulunca belirlenmesi esası benimsenmiştir. Yükümlülük kapsamındaki varlık çeşitlerinin belirlenmesi ile bunların tabi olacağı sigorta kolları gibi hususların ise Kurum tarafından yürürlüğe konulacak yönetmelikler kapsamında düzenlenmesi öngörülmektedir.
Madde - 14.
Maddede, LPG dolum tesislerinde ve otogaz istasyonlarında, işlerin yetkili bir uzmanın gözetiminde yürütülmesi için sorumlu müdür bulundurulması zorunluluğu, sorumlu müdürün yetki, sorumluluk ve niteliklerinin Kurum tarafından çıkarılacak yönetmelikle düzenleneceği belirtilmektedir.
Madde - 15.
Madde ile, LPG piyasa faaliyetlerinde çalıştırılan (destek hizmetleri hariç) personelin, LPG nin özellikleri ve bunun meydana getirebileceği tehlikeler konusunda eğitime tabi tutulacağı öngörülmektedir.
Madde - 16.
Madde ile, bu Kanuna göre suç oluşturan fiiller, ceza gruplarına göre sınıflandırılmıştır. Kanunda yer alan idari para cezaları; ağır kusur, birinci derece kusur, ikinci derece kusur olarak üç ayrı grup altında toplanmış ve her grup için uygulanacak ceza tutarları öngörülmüştür.
Madde - 17.
Madde ile, lisans kapsamında olan faaliyetlerin geçici veya sürekli olarak durdurulması ve lisansın iptaline ilişkin usul ve esaslar düzenlenmektedir.
Kurumca uygulanacak lisans iptali veya mühürleme işlemlerine rağmen, faaliyetlerini sürdürmekte ısrar edebilecek kişilerin, mahkemelerce yargılanıp suçlu bulunmaları halinde, verilecek cezanın takdirinde, Türk Ceza Kanununun mührün fekki ile ilgili maddesinin esas alınması sağlanmaktadır.
Madde - 18.
Madde ile, Kurulun, kendisine intikal eden ihbar veya şikayetler üzerine doğrudan doğruya soruşturma açtırabileceği gibi, soruşturma açılmasına gerek olup olmadığının tespiti amacıyla bir ön araştırma yaptırabileceği öngörülmektedir.
Madde ile ayrıca, Kurul kararına karşı açılacak davaların ilk derece mahkemesi olarak Danıştayda görülmesi ve Danıştayın, Kurul kararlarına karşı yapılan başvuruları acele işlerden sayması hüküm altına alınmaktadır.
Madde - 19.
Maddede, piyasa faaliyetlerine ilişkin düzenlemeler ile, Kanunun ilgili maddeleri ve piyasanın işleyişi esnasında ihtiyaç duyulan diğer hususların da Kurum tarafından çıkarılacak yönetmelikler ile düzenleneceği, Kurulun yetkilerini özel nitelikli kararlar alarak kullanabileceği ve bu kararları kamuoyuna duyurmasına ilişkin düzenlemeler öngörülmektedir.
Madde - 20.
Maddede, Enerji Piyasası Düzenleme Kurulunun görevleri arasına LPG piyasası ile ilgili görevlerin de dahil edilmesi amacıyla bu değişiklik öngörülmüştür.
Madde - 21.
Petrol Piyasası Kanunu ve Sıvılaştırılmış Petrol Gazları (LPG) Piyasası Kanununun 6 ncı maddesinde elektrik ve doğal gaza ait Kurul üyeleri ile ilgili yasaklar belirtilmiştir. Petrol ve LPG Kanunlarının da Enerji Piyasası Düzenleme Kurulu tarafından yürütüleceği öngörüldüğünden, Kurul üyeleri ile ilgili yasaklar arasına Petrol ve LPG nin de dahil edilmesini sağlamak amacıyla bu düzenleme yapılmıştır.
Madde - 22.
Madde ile, Kurumun gelirleri arasına LPG piyasasında faaliyet gösteren lisans sahipleri ile ilgili katılma payı, lisans, onay, izin ve vize işlemleri üzerinden alınacak bedeller ile hibe, yayın, sair gelirlerin de dahil edilmesi düzenlenmektedir.
Geçici Madde 1.
Madde ile, Kanunun yürürlüğe girmesinden önce, sıvılaştırılmış petrol gazı dağıtım ve pazarlama şirketlerine, mevcut mevzuat kapsamında tanınan hak ve menfaatler ile yükümlülüklere ilişkin hükümlerin, bu Kanunda belirlenen süre ve esaslar dahilinde, faaliyeti ile ilgili lisans verilinceye kadar saklı kalacağı hususu düzenlenmektedir.
Maddede, otogaz istasyonları ile içinde otogaz tesisi bulunan akaryakıt istasyonlarının sahası içinde, teknik düzenlemelere uygun olarak tesis edilmiş idari büro, araç yıkama ve yağlama tesisleri, müşterilerin acil ihtiyaçlarının giderilmesi için kurulan küçük market vb. tesislerin dışındaki lokanta, ticari ve sosyal amaçlı tesislerin bu Kanunun 7 nci maddesinin beşinci fıkrasında belirtilen şartlara iki yıl içinde uygun hale getirilmesi öngörülmektedir.
Geçici Madde 2.
Madde ile, Kanunun yürürlüğe girdiği tarihte fiilen, bu Kanunla yapılması için lisans alınması gereken faaliyetleri yürüten kişilerin, Kanunun yürürlüğe girdiği tarihten sonra bir yıl içinde durumlarını bu Kanuna uygun hale getirmesi öngörülmektedir.
Süresinde başvurmayan veya süresinde başvurduğu halde durumunu bu Kanuna uygun hale getirmeyenlerin faaliyetlerinin durdurulacağı ve daha önce verilen haklarının hükümsüz kalacağı düzenlenmiştir.
Geçici Madde 3.
Madde ile, Kanunun yürürlüğe girdiği tarihte yürürlükte olan LPG ile ilgili kararname, yönetmelik ve tebliğlerde yer alan hükümlerin Kurumca düzenleme yapılıncaya kadar saklı kalacağı, Kurum tarafından oluşturulacak yönetmelik ve diğer mevzuat yürürlüğe girinceye kadar, Sanayi ve Ticaret Bakanlığı, Enerji ve Tabii Kaynaklar Bakanlığı ve Petrol İşleri Genel Müdürlüğünce yürütülmekte olan işlemlere ilişkin görevlerin sürdürüleceği, bu süre içerisinde anılan mevzuata istinaden, yeni LPG dağıtım ve pazarlama şirketlerinin kurulmasına ilişkin statü verilmeyeceği öngörülmektedir.
Geçici Madde 4.
Madde ile, lisans yönetmeliği yürürlüğe girinceye kadar, lisans isteminde bulunulamayacağı ve söz konusu yönetmeliğin bu Kanunun yürürlüğe girdiği tarihi müteakip yüzseksen gün içinde yürürlüğe gireceği düzenlenmektedir.
Geçici Madde 5.
Maddede, LPG ithalatı yapılacak ihtisas gümrüklerinin kurulmasına yönelik altyapı ve teçhizatın Kurum tarafından yaptırılması, müteakiben Gümrük Müsteşarlığına devredilmesi ve bu çalışmaların 1/1/2005 tarihine kadar tamamlanması, ayrıca Gümrük Müsteşarlığınca temin edilecek personelin eğitiminin Kurum tarafından sağlanması, böylece LPG ithalatının teknik düzenlemelere uygun olarak yapılması imkanı getirilmektedir.
Madde - 23.
Yürürlük maddesidir.
Madde - 24.
Yürütme maddesidir.
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
T.C.
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Esas No	1/839
Karar No	50
23.12.2004
TÜRKİYE BÜYÜK MİLLET MECLİSİ BAŞKANLIĞINA
Enerji ve Tabii Kaynaklar Bakanlığı tarafından hazırlanarak Bakanlar Kurulunca 23.06.2004 tarihinde Başkanlığınıza sunulan Sıvılaştırılmış Petrol Gazları (LPG) Piyasası Kanunu Tasarısı, Başkanlığınızca 29.06.2004 tarihinde tali komisyon olarak Adalet ile Plan ve Bütçe komisyonlarına, esas komisyon olarak da Komisyonumuza havale edilmiştir.
Komisyonumuz 16.12.2004 tarihli toplantısında Adalet Bakanlığı, İçişleri Bakanlığı, Maliye Bakanlığı, Bayındırlık ve İskan Bakanlığı, Sanayi ve Ticaret Bakanlığı, Enerji ve Tabii Kaynaklar Bakanlığı, Çevre ve Orman Bakanlığı, Hazine Müsteşarlığı, Enerji Piyasası Düzenleme Kurumu Başkanlığı, Rekabet Kurumu Başkanlığı, Türk Standartları Enstitüsü Başkanlığı, Özelleştirme İdaresi Başkanlığı ve ilgili sivil toplum örgütleri temsilcilerinin katılımıyla Kanun Tasarısını inceleyip görüşmeye başlamıştır.
Komisyonda yapılan görüşmelerde Kanun Tasarısının enerji piyasasında çok yer tutan, çok önemli olan ve ülkemizde 450.000 kişinin çalıştığı, 4,5 milyar dolar civarında cirosu olan ve Devletin 2,5 milyar dolar civarında geliri olan ve her gün de tüketimi artmakta olan bir sektör piyasasının koşullarını, şartlarını ortaya koyan bir kanun tasarısı olduğu belirtilmiştir.
Hükümet temsilcisinin açıklamaları doğrultusunda Tasarı ile;
Sıvılaştırılmış petrol gazlarının yurt içi ve yurt dışından temini, dağıtımı, taşınması, depolanması ve ticareti ile bu faaliyetlere ilişkin gerçek ve tüzel kişilerin hak ve yükümlülüklerini kapsamak üzere; sıvılaştırılmış petrol gazlarının güvenli ve ekonomik olarak, rekabet ortamı içerisinde piyasa faaliyetlerini şeffaf, eşitlikçi ve istikrarlı biçimde sürdürülmesi için gerekli düzenleme yapılması öngörülmekte,
Enerji Piyasaları Düzenleme Kurulunun görevleri arasına LPG piyasası ile ilgili görevlerin; Kurul üyeleri ile ilgili yasaklar arasına Petrol ve LPG nin; Enerji Piyasası Düzenleme Kurumunun gelirleri arasına LPG piyasasında faaliyet gösteren lisans sahipleri ile ilgili katılma payı, lisans, onay, izin ve vize işlemleri üzerinden alınacak bedeller ile hibe, yayın ve sair gelirlerin dahil edilmesi sebebiyle Elektrik Piyasası Kanununda da değişiklik yapılmakta,
LPG piyasasında faaliyette bulunacakların hak ve yükümlülükleri düzenlenmekte,
Üretim ve dağıtım lisansları kapsamındaki faaliyetlerin yapılabilmesi için Enerji Piyasası Düzenleme Kurumundan lisans alınması gerektiği hükme bağlanmakta,
LPG dağıtım lisansının verilmesine ve lisans sahiplerinin faaliyetlerine ilişkin ilke ve unsurlar ve lisans türlerine göre uyulması gereken esaslar belirtilmekte,
Dökme LPG, otogaz LPG, tüplü LPG taşıma faaliyetleri ile depolama ve dolum faaliyetlerinin yapılması için verilecek lisanslara uygulanacak değerleme kriterleri lisansın verilmesini gerektiren teknik ve mali şartların Kurumca belirleneceği öngörülmektedir.
Otogaz bayilerinin, dağıtıcılar ile yapacakları tek elden satış sözleşmesine göre bayilik faaliyetini yürütecekleri, dağıtıcıların ve bayilerin, kurdukları istasyonları lisans alarak işletmeye başlayabilecekleri,
Otogaz bayilerinin LPG tüpü dolumu ve satışı yapamayacağı, sadece LPG ile çalışan araçlara uygun otogaz LPG ikmali yapabilecekleri,
Tüplü LPG bayilerinin ve dökme LPG kullanıcılarının uyması gereken usul ve esasların neler olacağı,
LPG alım taşımında fiyatların erişebilir dünya serbest piyasa koşullarına göre teşebbüsler tarafından serbestçe belirlenerek oluşacağı, ancak LPG piyasasında faaliyetlerin ve rekabeti engelleme, bozma veya kısıtlama amacını taşıyan veya bu etkiyi doğuran anlaşma ve eylemlerin veya piyasa düzenini bozucu etkiler oluşturması halinde, iki ayı aşmamak üzere faaliyetlerin her aşamasında, taban veya tavan fiyatı tespitine ve gerekli tedbirlerin alınmasına Kurumun yetkili olacağı, fiyatlara müdahale edilmeksizin kullanıcıların desteklenmesinin usul ve esasları ile miktarının Bakanlığın teklifi ve Bakanlar Kurulu kararı ile hazırlanacağı,
Türk Standartları Enstitüsünün piyasa faaliyetleri ile ilgili yapacağı standart tespit çalışmalarında Kurumun da temsil edileceği, bu standartların Kurul tarafından mecbur kılınabileceği,
Enerji Piyasası Düzenleme Kurumunun piyasa faaliyetlerine ilişkin kamu davalarına müdahil olabileceği, suç duyurusunda bulunabileceği, mevzuatın uygulanması açısından adli ve mülki makamlardan yaptırım isteyebileceği,
Bu Kanun hükümlerine aykırılık halinde uygulanacak idari para cezaları gösterilmekte, lisans kapsamında olan faaliyetlerin geçici veya sürekli olarak durdurulması ve lisansın iptaline ilişkin usul ve esasların neler olacağı,
Kurulların; kendisine intikal eden ihbar ve şikayetler üzerine doğrudan doğruya soruşturma açtırabileceği gibi soruşturma açılmasına gerek olup olmadığının tespiti amacıyla ön araştırma yaptırabileceği,
LPG tesis ve faaliyetleriyle ilgili olarak lisans sahipleri için sigorta yükümlülüğü getirilmesi,
Düzenlenmektedir.
Tasarının geneli üzerinde görüşmeler tamamlanarak maddelere geçilmesi oybirliği ile kabul edilmiştir.
Tasarıda, 4628 sayılı Elektrik Piyasası Kanununda da değişiklikler yapıldığından, Tasarı başlığının Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanun Tasarısı olarak düzeltilmesi uygun görülmüştür.
Tasarının 1 inci maddesi Komisyonumuzca aynen kabul edilmiştir.
Tasarının 2 nci maddesi, birinci fıkrasının (13) ve (15) numaralı bentlerindeki tescilli markası, amblemi ve rengini ibareleri Markalar Kanununa göre renk tescil edilmediğinden, tescili söz konusu olmayan bu unsurun karışıklığa sebebiyet vereceğinden tescilli markası ve amblemini olarak düzeltilerek kabul edilmiştir.
Tasarının 3 üncü maddesi Komisyonumuzca aynen kabul edilmiştir.
Tasarının 4 üncü maddesinin dördüncü fıkrasının (d) bendi; zorunlu sigortanın kanuni bir mükellefiyet olduğu, dağıtıcıların kendilerine ve üçüncü şahıslara karşı mali mesuliyet sigortası yaptırmalarının bir güvence olacağı düşünülerek aşağıdaki şekilde düzenlenmiştir.
ç) Zorunlu sigorta yükümlülüğü kapsamında bulunan tesis ve/veya faaliyetlere zorunlu sigorta ile birlikte mali mesuliyet sigortası yaptırmak.
Tasarının 5 inci maddesinin birinci fıkrasında geçen Rafineriler LPG üretici lisansı alırlar ibaresi, LPG üretiminin rafineri operasyonunun ayrılmaz bir parçası olduğu ayrıca LPG üretimi için ayrı bir lisans alınması gerekli olmadığı gibi aynı hedefi içeren iki ayrı lisans alma gerekliliği ortaya çıkacağından gereksiz bürokratik işlemlerin ortaya çıkmaması için Rafineriler 04.12.2003 tarihli ve 5015 sayılı Petrol Piyasası Kanunu kapsamında alacakları rafinerici lisansı çerçevesinde LPG üretimi yaparlar. şeklinde düzenlenmesi; aynı maddenin (c) bendinin (2) ve (4) numaralı alt bentlerinde geçen tescilli markası, amblemi ve rengini ibareleri, Tasarının 2 nci maddesindeki gerekçe doğrultusunda değiştirilmiş, ayrıca aynı maddenin (c) bendinin (7) numaralı alt bendi; izin, ruhsat ve belge alınmasını düzenleyen mevzuatta bu izinleri almadan faaliyette bulunmanın müeyyidesi düzenlenmiş olacağından madde metninden çıkarılmış ve bentteki alt bentlerin numaraları yeniden teselsül ettirilerek kabul edilmiştir.
Tasarının 6 ncı maddesi, birinci fıkrasında geçen tüplü LPG taşıma faaliyetleri, tüp taşıma faaliyetlerinin Tesis-Bayi ve Bayi-Abone olarak yürütüldüğü, sistemde irili ufaklı anlaşmalı, müteahhit ve bayi araçları kullanılmakta ve 50 bin adedi bulan vasıta parkının her gün değişmekte olduğu, bu nedenlerle tüplü taşıma faaliyetlerinin lisansa bağlanmasının hiçbir fayda sağlamayacağı ve ciddi bir bürokrasi yaratacağı düşünülerek madde metninden çıkarılarak kabul edilmiştir.
Tasarının 7 nci maddesi Komisyonumuzca aynen kabul edilmiştir.
Tüplü LPG kullanıcılarının TSE tarafından yayınlanmış kurallara uymaları, tüketicilerin standartları bilmeleri, hem de ilgililerin tüketicileri zaman zaman uyarmaları can ve mal emniyetinin sağlanması için; dördüncü bölüm başlığı; Tüplü LPG Bayilerinin, Dökme LPG Kullanıcıları ve Tüplü LPG Kullanıcılarının Uyması Gereken Usul ve Esaslar şeklinde, ayrıca aynı gerekçeyle
8 inci maddeye ikinci fıkra olarak Tüplü LPG Kullanıcıları, Türk Standartları Enstitüsü tarafından yayınlanan kullanma kurallarına ilişkin standartlar ile dağıtım şirketi ve bayisi tarafından kendisine bildirilen usul ve esaslara uygun şekilde davranmakla yükümlüdür. hükmü eklenmiş, aynı maddenin ikinci fıkrasındaki; tescilli markası, amblemi ve rengini ibaresi, Tasarının 2 nci maddesindeki gerekçeye uygun olarak, tescilli markası ve amblemini olarak düzeltilmiş; ayrıca aynı maddenin üçüncü fıkrasının (6) numaralı bendi, günümüzdeki 2 kg ağırlığındaki tüplerin bayi dükkanlarında teslim edildiği, tüp teslimine bir açıklık getirilmediği takdirde, 2 kg dahil küçük tüplerin de eve teslim edilmesi zorunluluğu doğacağından; 2 kilogram üzeri tüp teslimini ve bağlantısını adreste yapmak olarak düzeltilmiş, fıkralar teselsül ettirilmiş ve madde bu değişikliklerle kabul edilmiştir.
Tasarının 9, 10, 11, 12, 13, 14 ve 15 inci maddeleri Komisyonumuzca aynen kabul edilmiştir.
Tasarının 16 ncı maddesinin ikinci fıkrasının (d) bendinden sonra gelmek üzere; şahsi mülkiyete ancak mülk sahibinin izniyle girilebileceğinden, bu yükümlülüğün mülk sahibinin izni halinde geçerli olacağı ve Türkiye deki fiili duruma ve Avrupa daki uygulamalara paralellik sağlanmasını temin etmek, ayrıca kullanıcılar bayilere haber vermeden evlerindeki ocak, soba, şohben gibi cihazlarda da kendiliklerinden değişiklik yapabildikleri için Ancak tüpün sisteme bağlantısının kullanıcı tarafından yapıldığının kanıtlanması durumunda tüp bayi ve dağıtıcı şirketlere hukuki ve cezai sorumluluk yüklenmez olarak bir fıkranın eklenmesi uygun görülmüş; aynı maddenin dokuzuncu fıkrası; idari para cezalarının ilgilisine tebliğ edilmeden tahakkuku gerçekleşmeyeceğinden, uygulamada çıkabilecek aksaklıkların giderilmesi amacıyla; İdari para cezaları tebliğ tarihini takip eden otuz gün içinde Kurul tarafından belirlenen hesaplara ödenir. Süresinde ödenmeyen cezalar, 21.07.1953 tarihli ve 6183 sayılı Amme Alacaklarının Tahsil Usulü Hakkında Kanuna göre takip ve tahsil edilmek üzere Kurum tarafından cezaya muhatap olanların bağlı bulundukları vergi dairelerine bildirilir. şeklinde düzeltilerek kabul edilmiştir.
Tasarının 17, 18 ve 19 uncu maddeleri Komisyonumuzca aynen kabul edilmiştir.
Tasarının 20 nci maddesiyle 4628 sayılı Kanuna eklenmesi öngörülen 5/C maddesinin kenar başlığı kanun yapım tekniğine uygunluk açısından Kurulun sıvılaştırılmış petrol gazları (LPG) piyasası ile ilgili görevleri şeklinde düzeltilerek 20 nci madde kabul edilmiştir.
Tasarının 21 inci maddesinde anlaşılabilirliği kolaylaştırmak amacıyla petrol ve LPG ibarelerinin önüne ile ibaresinin konularak madde kabul edilmiştir.
Tasarının 22 nci maddesi birinci fıkrası kanun yapım tekniğine uygunluk açısından 4628 sayılı Elektrik Piyasası Kanununun 10 uncu maddesine aşağıdaki (D) bendi ile bu bentten sonra gelmek üzere aşağıdaki paragraflar eklenmiştir. şeklinde düzeltilmiş; paragrafların başındaki (e), (f ) ve (g ) harfleri kaldırılarak kabul edilmiştir.
Tasarının geçici 1 inci maddesi Komisyonumuzca aynen kabul edilmiştir.
Tasarının geçici 2 nci maddesi; daha önce LPG sektörünün çalışması ile ilgili kanuni düzenlemelerin olması nedeniyle; otogaz istasyonu kuran girişimcilerin ilgili kanuni düzenlemeler uyarınca ilgili idarelere müracaat ederek istenen tüm izinleri alarak neticesinde büyükşehirlerde büyükşehir belediye başkanlıklarından, diğer illerde il valiliklerinden işyeri açma ve çalışma ruhsatı aldıkları, bu ruhsatı alabilmek içinde TSE, Çalışma Bakanlığı, Sanayi ve Ticaret Bakanlığı gibi denetleyici kurumlardan gerekli izinler neticesinde işyeri açma ve çalışma ruhsatı almaları dolayısıyla hukukun genel ilkesi özellikle de kamu hukuku alanında genel kural kanunların kazanılmış hakları saklı tutmasının da bir Anayasa gereği olduğu düşünülerek;
Geçici Madde 2. - Kanunun yürürlüğe girdiği tarihte fiilen, bu Kanun uyarınca lisans alınması gereken faaliyetleri yürüten kişiler, bu Kanunun yürürlüğe girdiği tarihten sonra bir yıl içinde durumlarını bu Kanuna uygun hale getirerek, Kurum tarafından istenecek bilgi ve belgelerle Kuruma başvurmak zorundadır. Başvurusunu yapmış ancak işlemleri tamamlayamayan kişilerin faaliyetlerinin devamı için, üç ayı aşmamak üzere ek süre verilmesinde Kurum yetkilidir. Ancak bu Kanun yürürlüğe girmeden önce, kurulduğu dönemdeki mevzuata göre gayri sıhhi müessese, İşyeri Açma ve Çalışma Ruhsatı almış Otogaz istasyonlarının bu Kanun gereği belirlenen güvenlik önlemlerine uymak kaydıyla kazanılmış hakları saklıdır. Süresinde başvurmayan veya süresinde başvurduğu halde süresinde durumunu bu Kanuna uygun hale getirmeyenlerin faaliyetleri, sürenin bitim tarihi itibarıyla durdurulur şeklinde yeniden düzenlenmiştir.
Tasarının Geçici 3 üncü maddesi ve Geçici 4 üncü maddesi Komisyonumuzca aynen kabul edilmiştir.
Tasarının Geçici 5 inci maddesindeki 01.01.2005 ibaresi Kanunun yürürlüğe gireceği tarihten sonra ihtisas gümrüklerinin kurulması için gerekli teçhizatın temininde ve alt yapının kurulmasında kurumlara yeterli zamanın tanınması amacıyla; 01.07.2005 olarak değiştirilerek kabul edilmiştir.
Tasarının 23 ve 24 üncü maddeleri Komisyonumuzca aynen kabul edilmiştir.
Ayrıca Başkanlığımıza verilen redaksiyon yetkisi çerçevesinde Tasarının tamamı redaksiyona tabi tutulmuş ve bu çerçevede bentlerin harflendirilmesi, alt bentlerin ise numaralandırılması tercih edilmiştir.
Raporumuz, gereği yapılmak üzere Yüksek Başkanlığa saygı ile sunulur.
BİRİNCİ KISIM
Genel Hükümler
BİRİNCİ BÖLÜM
Amaç, Kapsam ve Tanımlar
Madde 0001: Amaç ve kapsam
Bu Kanunun amacı, yurt içi ve yurt dışı kaynaklardan temin olunan sıvılaştırılmış petrol gazlarının güvenli ve ekonomik olarak rekabet ortamı içerisinde kullanıcılara sunumuna ilişkin piyasa faaliyetlerinin şeffaf, eşitlikçi ve istikrarlı biçimde sürdürülmesi için gerekli düzenleme, yönlendirme, gözetim ve denetim faaliyetlerinin yapılmasını sağlamaktır.
Bu Kanun; sıvılaştırılmış petrol gazlarının yurt içi ve yurt dışından temini, dağıtımı, taşınması, depolanması ve ticareti ile bu faaliyetlere ilişkin gerçek ve tüzel kişilerin hak ve yükümlülüklerini kapsar.
BİRİNCİ KISIM
Genel Hükümler
BİRİNCİ BÖLÜM
Amaç, Kapsam ve Tanımlar
Madde 0002: Tanımlar
Bu Kanunun uygulanmasında;
a. Bakanlık: Enerji ve Tabii Kaynaklar Bakanlığını,
b. Kurum: Enerji Piyasası Düzenleme Kurumunu,
c. Kurul: Enerji Piyasası Düzenleme Kurulunu,
ç. Sıvılaştırılmış petrol gazları (LPG): Petrol ve doğal gazdan elde edilerek basınç altında sıvılaştırılan propan, bütan ve izomerleri gibi hidrokarbonlar veya bunların karışımını,
d. İhtisas gümrüğü: Yurt dışından ithal edilen LPG'nin, teknik düzenlemelere uygunluğunu denetleyebilecek ve miktar ölçümlerini yapabilecek laboratuvara ve donanıma sahip LPG konusunda uzmanlaşmış gümrük birimini,
e. Taşıma: LPG'nin teknik düzenlemelere uygun taşıma araçları ve boru hatları ile yapılan tüm nakil faaliyetlerini,
f. Taşıyıcı: Taşıma faaliyeti yapan gerçek ve tüzel kişileri,
g. Kullanım: LPG'nin sadece kişisel veya işletme ihtiyaçları için tüketimini,
ğ. Kullanıcı: LPG kullanan gerçek ve tüzel kişileri,
h. Lisans: Bu Kanuna göre gerçek ve tüzel kişilere (tüplü LPG bayileri hariç) piyasada faaliyet gösterebilmeleri için Kurul tarafından izin verildiğini gösterir belgeyi,
ı. Depolama: Piyasa faaliyetinde bulunanların, rafınericilerin veya kullanıcıların (2) stok ihtiyaçlarını karşılamak üzere kendilerine ait veya yapılan sözleşmeler gereği kullanım hakkına sahip bulundukları ve LPG'nin teknik düzenlemelere uygun olarak depolanmasını sağlayan tesisler ile buralarda yürütülen iş ve işlemleri,
i. Dağıtıcı: LPG dağıtım yetkisi olan ve lisanslarına işlenmesi halinde depolama, dolum, taşıma işlemleri yapabilen sermaye şirketini,
j. Dolum tesisi: Dağıtıcının tescilli markası ve amblemini ve teknik düzenlemelere uygun tüplere veya sözleşme ile diğer bir dağıtıcının tescilli markası ve amblemini taşıyan ve teknik düzenlemelere uygun tüplere, otogaz ve dökme LPG'nin taşıma araçlarına doldurulduğu, boşaltıldığı, depolandığı ve teknik düzenlemelere göre kurulan ve çalışan bir dağıtıcıya ait tesisi,
k. Tüplü LPG faaliyeti: Sıvılaştırılmış petrol gazının dolum tesislerinde tüplere doldurularak mutfak, sanayi ve ticari tüpleri vasıtasıyla piyasaya arz işlemini,
l. Tüplü LPG bayii: Sadece sözleşmeli olduğu dağıtıcının tescilli markası ve amblemini taşıyan teknik düzenlemelere uygun LPG tüplerini işyerinde bulunduran ve pazarlayan gerçek veya tüzel kişiyi,
m. Dağıtım: LPG' nin, tüplü ve otogaz olarak kullanıcılara ve bayilere; dökme olarak kullanıcılara satış ve ikmal faaliyetlerinin bütününü,
n. Bayilik: Karşılıklı yükümlülüklerin ekinde fizibilite olan bir sözleşmeye bağlanarak, LPG dağıtıcıları tarafından gerçek ve tüzel kişilere LPG' nin kullanıcılara ikmali yetkisi verilmesi işlemini,
o. Fizibilite: Kuruma verilmesi gerekli olmayan fakat bayilik sözleşmesi ekinde (tüplü LPG bayiliği hariç) yer alan ve yapılacak yatırımların analizini içeren raporu,
ö. Otogaz istasyonu: Dağıtıcı veya bunlarla tek elden satış sözleşmesi yapmış bayilerce ilgili mevzuata uygun (teknik, kalite ve güvenlik) olarak kurulup, dağıtıcının tescilli markası ve amblemi altında faaliyette bulunan ve esas itibarıyla motorlu araçların otogaz LPG, madeni yağ, temizlik ve ihtiyari olarak bakım ile kullanıcıların, tüplü LPG hariç, diğer asgari ihtiyaçlarını karşılayacak imkanları sunan akaryakıt istasyonu içinde veya müstakil olarak hizmet veren tesisleri,
p. Otogaz LPG faaliyeti: Yakıt olarak kullanılmak üzere akaryakıt ve otogaz istasyonlarında araçlara LPG ikmali işlemini,
r. Otogaz bayii: Otogaz istasyonu işleten gerçek veya tüzel kişiyi,
s. Dökme LPG: LPG dağıtıcıları tarafından kullanıcıların tüplü ve otogaz LPG hariç, tüketim mahallindeki tanklarına teknik düzenlemelere uygun özel nakliye araçlarıyla LPG ikmalini,
ş. Dökme LPG kullanıcısı: Dökme LPG'yi kullanan gerçek veya tüzel kişiyi,
t. Tehlikeli eylem: Piyasa faaliyetinin yapılmasında, bunların yapıldığı mahalde veya yakınında bulunan bir kimsenin ölümüne, engelli hâle gelmesine (1) veya sağlığının bozulmasına, çevrenin kirlenmesine sebep olan veya olabilecek nitelikte bulunan bir fiil veya ihmali,
u. Kötüniyet: Piyasa faaliyetinin yapılmasında, LPG'nin kaybına, karışmasına, bozulmasına veya amaç dışı kullanımına sebebiyet veren bir eylem veya ihmali,
ü. Kilometre tahdidi: Şehir içi veya şehirlerarası trafiğe açık yollarda aynı istikamette iki akaryakıt ve otogaz istasyonu arasındaki Kurul tarafından çıkarılacak yönetmelikte belirlenecek asgari mesafeyi,
v. Piyasa faaliyeti: LPG'nin ithali, ihracı, depolanması, taşınması, dağıtımı ve bayiliğini,
y. Teknik düzenleme: LPG'nin niteliği ile LPG faaliyetlerinde kullanılan mekan, aksam ve hareketlerin tanımlanmasında TSE standartları ve diğer mevzuatla getirilen düzenlemeleri,
İfade eder. (1) sakatlanmasına İbaresi 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle engelli hâle gelmesine olarak değişmiştir.
(2) LPG dağıtıcılarının veya kullanıcılarının İbaresi 11.01.2022 tarih ve 31716 sayılı Resmi Gazetede yayımlanan 7350 Sayılı Kanunun 3. Maddesi ile Piyasa faaliyetinde bulunanların, rafınericilerin veya kullanıcıların şeklinde değişmiştir.
BİRİNCİ KISIM
Genel Hükümler
İKİNCİ BÖLÜM
Lisansların Tabi Olacağı Usul ve Esaslar, Lisans Sahiplerinin Hak ve Yükümlülükleri
Madde 0003: Lisansların tabi olacağı usul ve esaslar
LPG'nin dağıtımı, taşınması ve otogaz bayilik faaliyetlerinin yapılması (tüplü LPG bayiliği hariç), depolanması, LPG tüpünün imalatı, dolumu, muayenesi, tamiri ve bakımı ile bu amaçla tesis kurulması ve işletilmesi için lisans alınması zorunludur.
Piyasa faaliyetinde bulunacak olan gerçek veya tüzel kişiler, LPG tesislerinin kuruluşunda ve işletilmesinde ilgili kamu kurum ve kuruluşlarınca kendi mevzuatları gereği; imar, toplum, çevre, iş sağlığı, güvenlik, teknik düzenleme ve benzeri konularda bir sakınca bulunmadığını gösteren, tesisin kuruluşuna ve işletilmesine yönelik gerekli ruhsat, izin ve belgelerin tamamlanmasını müteakip Kuruma lisans başvurusunda bulunurlar. Lisans vermede, faaliyetin icrası için gereken fiziki varlıkların temini açısından taahhüt üzerinden işlem yapılamaz.
Lisans taleplerine ilişkin değerlendirmeler bu madde hükümleri çerçevesinde tamamlanarak en geç altmış gün içerisinde karara bağlanır ve ilgiliye tebliğ edilir. Reddedilen taleplerin gerekçesi bildirilir.
Bu Kanuna göre; lisansların verilmesi, güncelleştirilmesi, geçici olarak durdurulması veya iptaline ilişkin işlemler Kurumca yapılır. Lisansların verilmesinde pazara giriş açısından teknoloji, kalite, güvenlik, hizmet ve teşebbüsün sürdürülebilirliği dikkate alınır.
Lisans kapsamındaki faaliyetlerde bulunacak özel hukuk tüzel kişileri 13/1/2011 tarihli ve 6102 (1) sayılı Türk Ticaret Kanunu hükümlerine tabidir.
Lisanslar, yukarıda sayılan faaliyet başlıklarına göre düzenlenir. Ayrıca lisanslarda, Kurumca belirlenen diğer alt başlıklar da yer alır.
Lisans, üzerinde kayıtlı faaliyeti yapmak üzere hak sahibi kılınan gerçek veya tüzel kişi adına verilir. Lisans belgesinde, faaliyet niteliğinin yanı sıra faaliyetin gerektirdiği tesisin türü ve coğrafi konumu, teknoloji ve miktarlar ile ilgili bilgiler de yer alır.
Kurum, bu Kanunda tanınan yetkiler dahilinde aşağıda belirtilen konularda düzenlemeler yapmaya yetkilidir:
a. Lisans gerektiren faaliyet ve/veya işlemlerin kapsamları.
b. Lisans ile kazanılan hak ve üstlenilen yükümlülükler.
c. Lisans kapsamındaki faaliyetlerin kısıtlanması.
ç. Faaliyetin yürütülmesine ilişkin olarak özel şartlar belirlenmesi.
Lisansta yer alan hususlarda değişiklik yapılmasını gerektirecek faaliyetler, Kurumca onaylanıp lisansa işlenmedikçe yapılamaz.
(Fıkra 30.04.2021 tarih ve 31470 sayılı Resmi Gazetede yayımlanan 7318 Sayılı Kanunun 11. Maddesi ile Eklenmiştir) Bu Kanuna göre dağıtıcı ve bayilik lisansları ile Kurum tarafından belirlenen diğer lisans türlerine ilişkin olarak lisans başvurusu, lisans tadili veya lisans süresi uzatılmasına ilişkin taleplerin yerine getirilmesi için Sosyal Güvenlik Kurumuna vadesi geçmiş prim ve idari para cezası borcu ile vergi dairelerine 6183 sayılı Kanunun 22/A maddesi kapsamında vadesi geçmiş borcun bulunmaması şarttır. Kurum tarafından lisans sahiplerinin vadesi geçmiş borcu bulunmadığına dair bilgiler Gelir İdaresi Başkanlığı ile Sosyal Güvenlik Kurumundan temin edilir. Kurum, bu fıkranın uygulanmasına ilişkin usul ve esasları Gelir İdaresi Başkanlığı ile Sosyal Güvenlik Kurumunun görüşünü alarak belirlemeye yetkilidir.
Lisanslar ile ilgili olarak;
a. Başvuru, değerlendirme, lisans verme, lisans süresi, tadili, bedeli ile sona ermesi ve süre uzatma işlemlerine,
b. Sınıflandırılması uygun görülen lisansların, sınıflandırılmasına ait esaslar ve sınıflara göre asgari büyüklüklerine,
c. Değişiklik ile sınıflandırmaya tabi lisanslarda sınıf değiştirme işlemlerine,
ç. Aranacak asgari nitelikler ve ilgililerin tasarrufunda olması gereken asgari varlıklarına,
d. Tutulması zorunlu olan kayıtlar ve kayıt yöntemleri ile bildirim yükümlülüklerine,
e. Faaliyet alt başlıkları ve bunların tanımlarına,
f. Kamunun can ve mal güvenliği ile kullanıcı haklarına ilişkin hususlara,
g. Lisansta yer alacak hususlara,
ğ. Lisans kapsamında olsun veya olmasın piyasa ile ilgili faaliyetlerin yönlendirilmesi, gözetimi ve denetimine,
Ait usul ve esaslar ile dağıtıcı olma şartları Kurumca çıkarılacak yönetmeliklerle düzenlenir.
(Fıkra 11.01.2022 tarih ve 31716 sayılı Resmi Gazetede yayımlanan 7350 Sayılı Kanunun 4. Maddesi ile Eklenmiştir) 21/3/2007 tarihli ve 5607 sayılı Kaçakçılıkla Mücadele Kanununa aykırı fiillerden dolayı haklarında kesinleşmiş mahkûmiyet kararı olanlara lisans verilmez. Lisans sahibinin tüzel kişi olması durumunda söz konusu tüzel kişilikte suçun işlendiği tarih itibarıyla yüzde ondan fazla paya sahip ortaklar ile görevden ayrılmış olan veya halen görevde bulunan yönetim kurulu başkan ve üyelerine, temsil ve ilzama yetkili olanlara lisans verilmez ve bu kişiler lisans başvurusu yapan tüzel kişiliklerde doğrudan pay sahibi olamaz.
(1) 6762 İbaresi 11.01.2022 tarih ve 31716 sayılı Resmi Gazetede yayımlanan 7350 Sayılı Kanunun 4. Maddesi ile 13/1/2011 tarihli ve 6102 şeklinde değişmiştir.
BİRİNCİ KISIM
Genel Hükümler
İKİNCİ BÖLÜM
Lisansların Tabi Olacağı Usul ve Esaslar, Lisans Sahiplerinin Hak ve Yükümlülükleri
Madde 0004: Lisans sahiplerinin hak ve yükümlülükleri
Lisans, sahibine lisansta yer alan faaliyetin yapılması ile bu konularda taahhütlere girişilmesi haklarını verir.
Lisans ile tanınan haklar; bu Kanunun, ilgili diğer mevzuatın ve lisansta yer alan hususların yerine getirilmesi koşuluyla kullanılır.
Piyasa faaliyetinde bulunanlar, kötüniyet veya tehlikeli eylem sonucunu doğuracak her türlü işlemden özenle kaçınmak, bunların oluşumunun engellenmesi için her türlü tedbiri almak ve istenmeyen durumları en kısa sürede gidermek zorundadır.
Bu Kanuna göre faaliyette bulunanlar;
a. Ticari ve teknik mevzuata uygun davranmak,
b. Çevreye zarar vermemek için gerekli tedbirleri almak,
c. Kamunun can, mal ve çevre güvenliği ile kendi tesis ve faaliyetlerini önemli ölçüde tehdit eden veya olumsuz etkileyen bir durum oluştuğunda, kamu yetkililerini ve bundan etkilenme ihtimali bulunan ilgilileri haberdar etmek, tehdidin niteliği ve niceliği ile bunu önlemek üzere alınmakta olan tedbirleri Kuruma bildirmek,
ç. Zorunlu sigorta yükümlülüğü kapsamında bulunan tesis ve/veya faaliyetlere zorunlu sigorta ile birlikte mali mesuliyet sigortası yaptırmak,
d. Faaliyetleri esnasında üçüncü kişilere veya çevreye verilecek zarar veya ziyanları tazmin etmek,
e. 12 nci maddenin birinci fıkrasına göre Kurumca belirlenen usul ve esaslara uygun bildirimleri yapmak,
f. 5 inci maddedeki hükümleri yerine getirmek ve Kurumca istendiğinde 12 nci maddenin üçüncü fıkrasına göre gerekli bilgi, belge ve numuneleri vermek, tutanakları imzalamak ve görevlilerin tesislerde inceleme yapmasına müsaade etmek,
g. Esas faaliyetlerine ilişkin tip sözleşme örneklerini ve bunlarda yapılacak değişiklikleri yürürlüğe koymadan önce Kuruma bildirmek,
ğ. Piyasa faaliyetlerinde, teknik düzenlemelere uygun LPG sağlamak,
h. Dolum tesislerinde ve otogaz istasyonlarında sorumlu müdür bulundurmak,
ı. Asli faaliyetlerinde eğitim ve sertifika almış personel çalıştırmak,
i. Eşit durumdaki alıcılara (kategorilere), eşit hak ve yükümlülük tanımak, farklı şartlar uygulamamak,
İle yükümlüdür.
Yurt dışından LPG temin edeceklerin rafinerici veya dağıtıcı lisansına sahip olması gereklidir.(2. Cümle 01.03.2014 tarih ve 28928 sayılı Resmi Gazetede yayımlanan 6527 Sayılı Kanun ile Eklenmiştir)4/12/2003 tarihli ve 5015 sayılı Petrol Piyasası Kanunu kapsamındaki işleme lisansı sahipleri de piyasa faaliyetine konu etmemek ve münhasıran petrokimya üretiminde kullanmak kaydıyla LPG ithal edebilir. Dağıtıcılar LPG'yi rafinerilerden veya ithalat yoluyla yurt dışından temin ederler. LPG ithalatı, Kurumun belirleyeceği teknik düzenlemelere uygunluğu ihtisas gümrüklerindeki laboratuvarlarda belirlendikten sonra ihtisas gümrüklerinden yapılır. Lisans sahibi olmayanlar LPG ticareti yapamaz.
BİRİNCİ KISIM
Genel Hükümler
ÜÇÜNCÜ BÖLÜM
Lisans Türleri ve Faaliyetlerin Düzenlenmesi
Madde 0005: Üretim ve dağıtım
Rafineriler, 04.12.2003 tarihli ve 5015 sayılı Petrol Piyasası Kanunu kapsamında alacakları rafinerici lisansı çerçevesinde LPG üretimi yaparlar. Ancak dağıtıcı lisansı sahipleri LPG dağıtım hakkına sahip olur.
Dağıtıcı lisansı sahipleri, kendi mülkiyetlerindeki veya sözleşmelerle oluşturacakları bayilerinin istasyonlarına otogaz LPG dağıtımı, kullanıcılara dökme LPG satış ve ikmali, tüplü LPG dağıtım ve pazarlaması, taşıma, dolum ve depolama faaliyetlerinde bulunabilirler.  (2. Cümle 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 9. Maddesi ile Yürürlükten Kaldırılmıştır.) (3. Cümle 27.03.2018 tarih ve 30373 sayılı Resmi Gazetede yayımlanan 7103 Sayılı Kanunun 65. Maddesi ile Eklenmiştir) Ancak bu yükümlülük, stok hesaplamasına esas alınan dönemde yurt içi pazar payı yüzde ikinin altında olan Sıvılaştırılmış Petrol Gazları dağıtıcı lisans sahipleri bakımından oluşmaz. Dağıtıcılar, başka LPG dağıtıcılarının bayilerine dağıtım yapamazlar.
Akaryakıt dağıtıcı lisansı sahipleri, bu Kanuna göre alacakları lisans kapsamında, LPG piyasa faaliyetlerinde bulunabilirler. Aynı şekilde LPG dağıtıcı lisansı sahipleri, 5015 sayılı Petrol Piyasası Kanununa göre alacakları lisanslar kapsamında, petrol piyasası faaliyetlerinde bulunabilirler.
(1. Cümle 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 9. Maddesi ile Değişmiştir.) Dağıtıcıların, teknik düzenlemelere uygun depolama ve/veya dolum tesisine sahip olması zorunludur. Dağıtıcılar, ikmal ettikleri günlük ortalama LPG miktarının en az yirmi katını depolarında bulundurmak zorundadır. Tüplü LPG'nin kullanıcılara teslimi, dağıtıcılar ve bunların tüplü LPG bayileri vasıtasıyla yapılır.
Dağıtıcılar, yıllık pazarlama projeksiyonları yapmak ve ayrıntıları ile birlikte her yıl şubat ayı içinde Kuruma vermekle yükümlüdür. Dağıtıcılar her yıl, üçer aylık dönemlerde projeksiyonlarının gerçekleşme değerlemesini yaparak ocak, nisan, temmuz ve ekim aylarında Kuruma verir ve projeksiyonlarında oluşan yüzde ondan fazla artış ve eksilişleri açıklarlar.
Dağıtıcılar, 2 nci maddenin birinci fıkrasının (n) ve (o) bentlerinde belirtilen şekilde sözleşme ile bayilikler oluşturur. Bayilik süresi bitiminden üç ay öncesinde bayiliğin devamı için sözleşme yenilenmez ise sürenin bitimine kadar dağıtıcı, bayinin ikmal ihtiyacını karşılar. Süre bitiminde bayi, sözleşme yaptığı yeni dağıtıcının ürünlerini pazarladığı anlaşılacak şekilde faaliyetine devam eder ve en geç bir ay içinde eski dağıtım şirketi ile ilgili tüm belirtileri kaldırır. Tüplü LPG bayileri dağıtıcı işaretlerini sözleşme bitiminde kaldırır.
Dağıtıcıların yurt içi pazar payı, toplam yurt içi pazarın yüzde kırkbeşini geçemez. Dağıtıcı, otogaz LPG faaliyetinde bulunuyorsa kendi işlettiği istasyonlara sübvansiyon ve bayi istasyonlarından farklı uygulama yapamaz.  (3. Cümle 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 9. Maddesi ile Yürürlükten Kaldırılmıştır.)
Dağıtıcılar, tescilli markası altında yapılan faaliyetlere ilişkin kalite kontrol ve kalite temin faaliyetlerinin etkin biçimde yönetimini sağlamak, bayilerini ve bayilik iptallerini gerekçeleriyle birlikte Kuruma bildirmekle yükümlüdür. LPG dağıtımı için kurulacak tesis ve ekipmanlar ile taşıma araçlarına ilişkin teknik özellikler, piyasa faaliyeti ile ilgili servis hizmetleri ve güvenlik, LPG satış yeri, çevre ve benzeri kriterler Kurum tarafından çıkarılacak yönetmeliklerle belirlenir.
Dağıtıcılar otogaz LPG faaliyeti yaparken;
Bayilik sözleşmesi yaptıkları kendi tescilli markası ve amblemini taşıyan otogaz istasyonlarına LPG ikmali yapmak,
İlgili kamu kurum ve kuruluşlarından gerekli ruhsat, izin ve belgeleri almamış olan istasyonlara LPG ikmali yapmamak,
Otogaz istasyonlarına tüplü ve dökme LPG ikmali yapmamak,
Otogaz istasyonlarına LPG ikmalini, mülkiyeti veya tasarrufu altında tescilli markasını, unvanını ve amblemini taşıyan teknik düzenlemelere uygun araçlar ile yapmak,
Otogaz istasyonlarını gözlemlemek ve otogaz istasyonlarının teknik düzenlemelere ve bakımlarına ilişkin bilgileri içeren sonuç raporlarını yıllık bazda Kuruma bildirmek,
İle yükümlüdür.
Dağıtıcılar dökme LPG faaliyeti yaparken;
Sadece sözleşme yaptıkları kullanıcılara dökme LPG ikmali yapmak,
LPG ikmali yaptıkları sözleşmeli kullanıcıların, dağıtıcı veya kullanıcı tarafından kurulmuş, dökme LPG tesis ve tesisatlarının ilgili teknik düzenlemelere uygunluğunu tespit etmek, periyodik kontrolleri yapmak, teknik düzenlemelere uygun olmayan tesislere LPG ikmali yapmamak,
LPG ikmalini, mülkiyetinde veya tasarrufu altında tescilli markasını, unvanını ve amblemini taşıyan teknik düzenlemelere uygun araçlar ile yapmak,
Kullanıcılara teslim ettikleri dökme LPG'nin, farklı amaçlarla kullanılması halinde Kuruma bildirmek ve ikmal yapmayı durdurmak,
Kullanıcının dökme LPG tesislerini yürürlükteki teknik düzenlemelere uygun olarak kurmak, bu işlem esnasında uzman personel kullanmak ve bu esnada oluşan zarar ve ziyanı tazmin etmek,
Kullanıcıları, dökme LPG kullanımı ve tesisin işletilmesi konusunda bilgilendirmek,
Kullanıcıların arıza, kontrol ve bakım taleplerini zamanında yerine getirmek üzere gerekli tedbirleri almak,
İle yükümlüdür.
Dağıtıcılar tüplü LPG faaliyeti yaparken;
Gerekli ruhsatları haiz teknik düzenlemelere uygun tesisler kurmak ve işletme faaliyetlerinde bulunmak, tesisleri ve yürütülen faaliyetleri ile ilgili olarak bir risk değerlendirmesi yaparak gerçekleşmesi halinde işyerinin tamamını ve çevreyi olumsuz etkileyebilecek durumları tespit ederek yapılacak eylemleri, uyulacak kuralları ve alınması gerekli tedbirleri belirleyen bir acil müdahale planı hazırlamak ve bu planı bulunduğu yerin en büyük mülki amirine bildirmek,
Dolum tesislerinde sadece kendi tescilli markası ve amblemini taşıyan LPG tüplerinin dolumunu yapmak, dolum anlaşması olan firmaların tüplerini anlaşma şartları uyarınca doldurmak,
Bayilerinin tüplü LPG ihtiyaçlarını zamanında ve aksatmadan karşılamak için gerekli her türlü tedbiri almak,
Tescilli markası ve amblemini taşıyan LPG tüplerinin teknik düzenlemelerde belirtilen periyodik muayenelerini yapabilecek üniteleri kurmak, periyodik muayeneler dışında kalan tamir, ısıl işlem, kumlama, temizleme ve metal kaplama gibi diğer ana işlemleri yapabilecek üniteleri kurmak ya da bu işlemleri yapabilecek yeterlilikteki yerlerle sözleşme yapmak,
LPG tüplerinin dolum öncesi, dolum sırası ve dolum sonrası kontrol işlemlerini yapmak,
Teknik düzenlemelere uygun olmayan, periyodik muayenesi yapılmayan, paslı, şişkin, ezik, kesik, boyasız, çatlak, yangın hasarlı ve benzeri tüplere dolum yapmamak, dolum için getirilen tüpleri dolum yapmadan önce teknik düzenlemelere göre kontrolden geçirmek, tamir ve bakım işlemlerini yapmak veya yaptırmak mümkün değilse imha etmek,
Bayileri eğitmek ve tüketicileri bilgilendirmek,
İle yükümlüdür.
(Fıkra 24.07.2025 tarih ve 32965 sayılı Resmi Gazetede yayımlanan 7555 Sayılı Kanunun 16. Maddesi ile 1/1/2026 tarihinde yürürlüğe girecek şekilde Değişmiştir.) Dağıtıcılar, herhangi bir dağıtıcıdan toptan LPG ticareti kapsamında LPG satın alabilirler ancak bu LPG yi başka bir dağıtıcıya satamazlar.
(Fıkra 24.07.2025 tarih ve 32965 sayılı Resmi Gazetede yayımlanan 7555 Sayılı Kanunun 16. Maddesi ile Eklenmiştir) Depolama tesislerinde boş kapasite bulunan depolama lisansı sahipleri, depolama taleplerini, lisans sahibinin tesisine, depoladığı LPG ye yönelik olarak bozucu veya risk artırıcı olumsuz etkileri olmaması koşuluyla karşılamakla yükümlüdür. Yükümlülüklere ilişkin ilke, usul ve esaslar Kurumca çıkarılacak yönetmelikle düzenlenir.
(Fıkra 24.07.2025 tarih ve 32965 sayılı Resmi Gazetede yayımlanan 7555 Sayılı Kanunun 16. Maddesi ile Eklenmiştir) Depolama faaliyetlerine ilişkin tarifeler, lisans sahiplerince hazırlanarak Kurul onayını müteakip uygulanır. Kurul, tarife onay istemlerini müracaat tarihini takip eden otuz gün içerisinde karara bağlar. Bu tarifelere ilişkin ilke, usul ve esaslar Kurumca çıkarılacak yönetmelikle düzenlenir. Bu fıkra kapsamında depolama lisansı sahibi şirketler tarafından hazırlanacak ilk tarife teklifleri en geç 1/12/2025 tarihine kadar Kuruma sunulur.
BİRİNCİ KISIM
Genel Hükümler
ÜÇÜNCÜ BÖLÜM
Lisans Türleri ve Faaliyetlerin Düzenlenmesi
Madde 0006: Taşıma, depolama, dolum, tüp imalatı, tüp muayene, tamir ve bakımı
Dökme LPG ve otogaz LPG taşıma ile depolama ve dolum faaliyetlerinin yapılması için verilecek lisanslara uygulanacak değerleme kriterleri ve lisansın verilmesini gerektirecek teknik ve mali şartlar Kurumca belirlenir.
LPG'nin piyasaya arzı işleminde kullanılacak tüplerin imalatını gerçekleştirecek olanlar, gerekli teknik düzenlemelere uygun üretim yapabildiklerini gösterir tesislerinin teknik özellikleri ile birlikte Kuruma başvurarak lisans almak ve diğer mevzuatta belirtilen teknik özelliklere uygun üretim yapmakla yükümlüdür.
Muayene, tamir ve bakım işlemlerini yapacak olanlar bu işlemleri yapabilmek için Kurumdan lisans almak zorundadır.
BİRİNCİ KISIM
Genel Hükümler
ÜÇÜNCÜ BÖLÜM
Lisans Türleri ve Faaliyetlerin Düzenlenmesi
Madde 0007: Otogaz bayileri
Otogaz bayileri, dağıtıcılar ile yapacakları tek elden satış sözleşmesine göre bayilik faaliyetlerini yürütürler.
Otogaz bayileri;
Tek bir dağıtıcı ile sözleşme yapmak ve istasyonunda sadece sözleşmeli olduğu dağıtım şirketince ikmal edilen LPG' yi satmak,
Otogaz istasyonları için ilgili kamu kurum ve kuruluşlarından gerekli ruhsat, izin ve belgeleri almak,
Otogaz istasyonlarında LPG ile çalışan araçlara otogaz LPG ikmali yapmak,
Otogaz istasyonlarında LPG tüpü dolumu ve satışı yapmamak, LPG tüpü dolumuna yarayan hiçbir alet, makine ve teçhizatı istasyon dahilinde bulundurmamak,
Anlaşma yaptıkları dağıtıcının tescilli markası ve amblemini istasyonunda görülebilecek bir yere koymak,
İstasyonlarında sorumlu müdür çalıştırmak,
İle yükümlüdür.
Otogaz istasyonları ve depolama tanklarının, dispenserlerinin, pompa ve aksamlarının, idari binalarının; metro hatlarına, okullara, camilere, hastanelere, çocuk parklarına ve kamu kullanımının yoğun olduğu tesislere, doğal gaz reglaj, depolama tankları ve baz istasyonları gibi yanıcı parlayıcı özellik arz eden depo ve tesislere, akaryakıt dispenserlerine olan mesafelerinin teknik düzenlemelere uygun olması, kendi mülkiyeti veya kullanma hakkına sahip olduğu alan içinde sağlanması zorunludur.
Belediye ve mücavir alan sınırları içinde ve dışında bulunan otogaz istasyonlarının depolama tankları teknik düzenlemelere uygun olarak yerleştirilir.
Otogaz istasyonları ile içinde otogaz tesisi bulunan akaryakıt istasyonlarının sahası içinde, teknik düzenlemelere uygun olarak tesis edilmiş idari büro, araç yıkama ve yağlama tesisleri, müşterilerin acil ihtiyaçlarının giderilmesi için kurulan küçük market gibi tesislerin dışında lokanta, ticari ve sosyal amaçlı tesisler kurulması, kamu can ve mal güvenliği açısından konulmuş kriterleri ihlal edemez.
Dağıtıcılar ve bayiler kurdukları otogaz istasyonlarını lisans alarak işletmeye başlar.
BİRİNCİ KISIM
Genel Hükümler
DÖRDÜNCÜ BÖLÜM
Tüplü LPG Bayilerinin, Dökme LPG Kullanıcıları ve Tüplü LPG Kullanıcılarının Uyması Gereken Usul ve Esaslar
Madde 0008: Tüplü LPG bayileri
Tüplü LPG bayileri lisansa tabi değildir. Boş olanlar da dahil olmak üzere LPG tüpleri; imalat fabrikaları, dağıtıcılar ve tüplü LPG bayileri dışında, şahsi ihtiyaç haricinde hiçbir kişi veya kurum tarafından bulundurulamaz, takas ve satışa konu edilemez.
Tüplü LPG kullanıcıları, Türk Standartları Enstitüsü tarafından yayınlanan kullanma kurallarına ilişkin standartlar ile dağıtım şirketi ve bayisi tarafından kendisine bildirilen usul ve esaslara uygun şekilde davranmakla yükümlüdür.
Bayiler; depoları, işyerleri ve nakil araçlarında bayii oldukları dağıtıcının tescilli markası ve amblemini taşıyan LPG tüpleri bulundurmak zorundadır; ayrıca bayii oldukları dağıtıcının çoğunluk hissesine sahip olduğu diğer dağıtıcıların tüplerini de sözleşme yapmak kaydıyla bulundurabilir ve satışını yapabilir.
Tüplü LPG bayileri ;
Tüplerini bayii oldukları dağıtıcılardan temin etmek, hiçbir şekilde LPG dolum işlemi yapmamak ve işyerlerinde, depolarında, nakil vasıtalarında LPG dolumu sağlayan araç bulundurmamak,
İlgili kamu kurum ve kuruluşlarından gerekli ruhsat, izin ve belgeleri almak,
LPG tüp depolarının, nakil araçlarının ve perakende satış yerlerinin teknik düzenlemelere uygun olmasını sağlamak,
Bağlı bulundukları (dağıtıcının yazılı izni ile aynı dağıtıcıya bağlı diğer bayiler hariç) ve diğer dağıtıcıların bayilerine tüplü LPG satışı yapmamak,
Meskun mahallerdeki tüp satış yerlerini nakil, itfaiye ve cankurtaran araçlarının kolaylıkla ulaşabilecekleri noktalarda kurmak,
İki kilogram üzeri tüp teslimini ve bağlantısını adreste yapmak,
İle yükümlüdür.
LPG birikmesine müsait bodrumlarda veya merdivenle çıkılan zemin üstü asma katlarda kaza veya yangın halinde rahatlıkla tahliye yapılmasına imkan verecek genişlikte çıkışı olmayan yerlerde tüp satış yerleri açılamaz.
BİRİNCİ KISIM
Genel Hükümler
DÖRDÜNCÜ BÖLÜM
Tüplü LPG Bayilerinin, Dökme LPG Kullanıcıları ve Tüplü LPG Kullanıcılarının Uyması Gereken Usul ve Esaslar
Madde 0009: Dökme LPG kullanıcıları
Dökme LPG kullanıcıları sözleşme yaptıkları dağıtıcıdan dökme LPG ikmali yapmak ve ilgili mevzuata göre gerekli izinleri almak zorundadır.
Dökme LPG kullanıcıları dağıtıcının bilgisi dışında dökme LPG sistemine başkalarının müdahale etmesine izin veremez. Kurum bu tesislerin işletilmesinde, geliştireceği ilke ve ölçütler doğrultusunda düzenlemeler yapabilir.
Kullanıcılar tesis veya konutu için aldığı LPG'yi amacı dışında kullanamaz.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0010: Fiyat oluşumu
LPG alım satımında fiyatlar, erişilebilir dünya serbest piyasa koşullarına göre oluşur.
Rafineriler ve dağıtıcılar, lisansları kapsamında yaptıkları piyasa faaliyetlerine ilişkin fiyatları, erişilebilir dünya serbest piyasalarındaki fiyat oluşumunu dikkate alarak, tavan fiyatlar olarak Kuruma bildirirler.
Ancak, LPG piyasasında faaliyetleri veya rekabeti engelleme, bozma veya kısıtlama amacını taşıyan veya bu etkiyi doğuran veya doğurabilecek nitelikte anlaşma veya eylemlerin piyasa düzenini bozucu etkiler oluşturması halinde, gerekli işlemlerin başlatılmasıyla birlikte, her seferinde iki ayı aşmamak üzere, faaliyetlerin her aşamasında, bölgesel veya ulusal düzeyde uygulanmak için taban ve/veya tavan fiyat tespitine ve gerekli tedbirlerin alınmasına Kurum yetkilidir. Belirli bölgelere ve belirli amaçlara yönelik olarak fiyatlara müdahale edilmeksizin kullanıcıların desteklenmesinin usul ve esasları ile miktarı Bakanlığın teklifi üzerine Bakanlar Kurulu kararı ile belirlenir.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0011: Eşgüdüm
Piyasayı doğrudan veya dolaylı olarak ilgilendiren konularda yetkili kılınan diğer mercilerce yapılacak her türlü düzenleme çalışması öncesi (vergi, resim ve harçlara ilişkin düzenlemeler hariç) Kurumun haberdar edilmesi ve çalışmalara iştirakinin sağlanması esastır.
LPG piyasası faaliyetleri ile ilgili olarak Türk Standartları Enstitüsü tarafından yapılacak standart hazırlık çalışmalarında Kurum temsilcisi de bulunur. Piyasa faaliyetlerine ilişkin Türk standartları, Kurul onayı ile mecburi hale getirilebilir.
Kurum;
Lisanslı tesisler açısından tehlikeli eylem ve kötüniyetin oluşması halinde,
Piyasada haksız rekabet yaratacak ve yanıltıcı nitelikte reklam ve ilanlar ile benzeri faaliyetlerin yapılması durumunda,
Piyasada faaliyet gösteren malzeme ve cihaz ithalatçı, üretici ve satıcıları ile bunların yetkili servisleri hakkındaki düzenleme ve uygulamalarda,
Görüş bildirmeye veya ilgili makamlardan talepte bulunmaya yetkilidir.
Kurum, piyasa faaliyetlerine ilişkin olarak açılmış veya açılacak kamu davalarına müdahil olabilir. Bu konularla ilgili olarak suç duyurusunda bulunabileceği gibi mevzuatın uygulanması açısından, adli ve mülki makamlardan yaptırım talebinde bulunabilir.
Kurum, bu Kanunun etkin bir biçimde uygulanmasının sağlanması için ilgili kamu kurum ve kuruluşlarıyla koordineli çalışmalar yürütür ve alınacak kararların uygulanmasında ilgili kamu kurum ve kuruluşlarından uzman eleman çalıştırabilir.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0012: Bilgilerin toplanması, kayıt düzeni, denetim ve tebligat
Piyasanın işleyişine ilişkin bilgileri derlemek amacıyla bildirim yükümlülükleri Kurumca belirlenir. Kurum, lisans sahiplerinin, Vergi Usul Kanunu hükümleri saklı kalmak şartı ile düzenleyecekleri belge ve tutacakları kayıt düzenlerine ilişkin özel usul ve esaslar belirleyebilir.
Kurum, bu Kanunun kendisine verdiği görevleri yerine getirirken gerekli gördüğü her türlü bilgiyi kamu kurum ve kuruluşları ile gerçek ve tüzel kişilerden isteyebilir.
Görevlendirilen Kurum personeli, piyasa tarafları ve/veya tesisleri nezdinde, defterler de dahil olmak üzere her türlü evrak, belge ve emtianın incelenmesi, suret veya numune alınması, konuyla ilgili yazılı veya sözlü açıklama istenmesi, gerekli tutanakların düzenlenmesi, tesislerin ve işletiminin incelenmesi konularında yetkilidir. Görevlendirme yazısında amaç, kapsam, süre ve yetkinin çerçevesi yer alır.
Kurum, piyasa faaliyetlerini kendi personeli ile veya kamu kurum ve kuruluşları ile özel denetim kuruluşlarından hizmet alımı yoluyla denetime tabi tutar. Kurum, idari ve teknolojik yöntemler ile denetim sistemini kurar. Valilikler, görevli elemanların başvurusu halinde denetim amaçlı alınacak numunelerin rafineri, dağıtıcı, kullanıcı ve bayilerden alınmasını ve emniyetini sağlamakla yükümlüdür. Numunelerde yapılacak testlerde alınan numunelerin laboratuvar analizi ile standarda uymadığı tespit edildiğinde, 16 ncı madde hükümleri uygulanır. Denetlemede, ön araştırmada ve soruşturmada takip edilecek usul ve esaslar yönetmelikle düzenlenir.
Bilgilerin ilgililere ve kamuya açıklanmasına ilişkin ilke, usul ve esaslar Kurumca çıkarılacak yönetmelikle belirlenir. Piyasa açısından ticari gizlilik niteliği taşıyan bilgiler açıklanamaz. Lisans sahiplerinin lisans belgesi içeriği özet bilgileri Kurum tarafından ilan edilir. Kurumca bu Kanuna göre yapılacak her türlü tebligat hakkında 7201 sayılı Tebligat Kanunu hükümleri uygulanır; ancak ilanen yapılacak tebligatlar Resmi Gazetede yayımlanır.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0013: Sigorta
Lisans kapsamında yürütülen faaliyetler için sigorta yaptırılması zorunludur. Bakanlar Kurulu kararıyla sigorta kapsamından muaf tutulacak faaliyetler belirlenebilir. Sigorta kapsamına alınacak varlık çeşitlerinin belirlenmesi ile bunların tabi olacağı sigorta kolları ve muafiyet tanınan hususlar, yönetmelikle düzenlenir.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0014: Sorumlu müdür
LPG dolum tesislerinde ve otogaz istasyonlarında sorumlu müdür bulundurulması zorunludur. LPG dolum tesislerinde ve otogaz istasyonlarında bulundurulacak sorumlu müdürün yetki, sorumluluk ve nitelikleri Kurum tarafından çıkarılacak yönetmelikle belirlenir.
İKİNCİ KISIM
Çeşitli Hükümler
BİRİNCİ BÖLÜM
Fiyat Oluşumu, Eşgüdüm, Bilgilerin Toplanması, Kayıt Düzeni, Denetim, Tebligat, Sigorta, Sorumlu Müdür ve Eğitim
Madde 0015: Eğitim
LPG piyasasında görev yapacak sorumlu müdürler, tanker şoförleri, dolum personeli, tüp dolum personeli, tüp dağıtım araçlarının şoförleri ve tüp dağıtım personeli, tanker dolum personeli, test ve muayene elemanları ve otogaz LPG dolum personeli, pompacılar ile tesisat, projelendirme ve imalatında görev alan diğer personel, TMMOB (Türk Mühendis ve Mimarlar Odaları Birliği)'a bağlı ilgili meslek odası tarafından eğitime tabi tutulurlar. Eğitime ilişkin esas ve usullerin yer alacağı yönetmelik TMMOB (Türk Mühendis ve Mimarlar Odaları Birliği) ve ilgili kurum tarafından müştereken hazırlanır.
İKİNCİ KISIM
Çeşitli Hükümler
İKİNCİ BÖLÜM
İdari Para Cezaları, Yaptırımlar, Ön Araştırma, Soruşturma, Dava Hakkı ve Yönetmelik
Madde 0016: İdari para cezaları
(Madde 28.02.2019 tarih ve 30700 sayılı Resmi Gazetede yayımlanan 7164 Sayılı Kanunun 35. Maddesi ile Değişmiştir.)
Bu Kanuna veya ilgili mevzuata aykırı faaliyet gösterilmesi hâlinde sorumluları hakkında Kurulca aşağıdaki idari para cezaları uygulanır:
a) Aşağıdaki hallerde otogaz bayilik faaliyetinde bulunanlar hariç olmak üzere sorumlulara, beşyüzbin Türk Lirasından (2020: 612.900 TL - 2021: 668.735 TL - 2022: 910.817 TL - 2023: 2.030.484 TL - 2024: 3.217.504 TL - 2025: 4.630.953 TL) az olmamak ve onmilyon Türk Lirasını (2020: 12.258.000 TL - 2021: 13.374.703 TL - 2022: 18.216.345 TL - 2023: 40.609.697 TL - 2024: 64.350.125 TL - 2025: 92.619.134 TL) geçmemek üzere fiilin işlendiği tarihten bir önceki yılda ilgili lisansa konu LPG piyasası faaliyetine ilişkin net satış hasılatının binde ondördü oranında idari para cezası uygulanır:
1) Lisansa tabi faaliyetlerin lisans alınmaksızın yapılması.
2) 4 üncü maddenin son fıkrasının ihlali.
b) Aşağıdaki hallerde sorumlulara ikiyüzellibin Türk Lirasından (2020: 306.450 TL - 2021: 334.367 TL - 2022: 455.407 TL - 2023: 1.015.238 TL - 2024: 1.608.746 TL - 2025: 2.315.468 TL) az olmamak ve ikimilyonyediyüzellibin Türk Lirasını (2020: 3.370.950 TL - 2021: 3.678.043 TL - 2022: 5.009.494 TL - 2023: 11.167.664 TL - 2024: 17.696.280 TL - 2025: 25.470.255 TL) geçmemek üzere fiilin işlendiği tarihten bir önceki yılda ilgili lisansa konu LPG piyasası faaliyetine ilişkin net satış hasılatının binde onikisi oranında idari para cezası uygulanır:
1) Dördüncü fıkrasının (ç), (h) ve (ı) bentleri ile son fıkrası hariç 4 üncü madde hükümlerinin ihlali.
2) Otogaz bayilik faaliyetinde bulunanlar hariç olmak üzere sahip olunan lisansın verdiği haklar dışında faaliyet gösterilmesi.
3) Dokuzuncu fıkrasının (c) bendinin (4), (5) ve (6) numaralı alt bentleri hariç 5 inci ve 6 ncı maddenin ihlali.
4) 10 uncu madde gereği Kurum tarafından yapılan uygulamaların dolaylı veya dolaysız olarak engellenmesi veya engellemeye teşebbüs edilmesi.
c) Aşağıdaki hallerde sorumlulara yüzbin Türk Lirasından (2020: 122.580 TL - 2021: 133.747 TL - 2022: 182.163 TL - 2023: 406.095 TL - 2024: 643.498 TL - 2025: 926.186 TL) az olmamak ve beşyüzbin Türk Lirasını (2020: 612.900 TL - 2021: 668.735 TL - 2022: 910.817 TL - 2023: 2.030.484 TL - 2024: 3.217.504 TL - 2025: 4.630.953 TL) geçmemek üzere fiilin işlendiği tarihten bir önceki yılda ilgili lisansa konu LPG piyasası faaliyetine ilişkin net satış hasılatının binde onbiri oranında idari para cezası uygulanır:
1) Lisans alınmaksızın bayilik faaliyetinin yapılması.
2) Otogaz bayilik lisansı sahiplerince lisansın verdiği haklar dışında faaliyet gösterilmesi.
3) İkinci fıkrasının (4) numaralı bendi hariç 7 nci maddenin ihlali.
4) Otogaz bayilik lisansı sahiplerince 10 uncu maddenin ihlali.
5) 13 üncü,14 üncü ve 15 üncü hükümlerinin ihlali.
6) Dördüncü fıkrasının (ç), (h) ve (ı) bentleri ile son fıkrası hariç 4 üncü madde hükümlerinin otogaz bayilik lisansı sahiplerince ihlali.
ç) 7 üncü maddenin ikinci fıkrasının (4) numaralı bendinin ihlali hâlinde otogaz bayilik lisansı sahiplerine yüzbin Türk Lirasından (2020: 122.580 TL - 2021: 133.747 TL - 2022: 182.163 TL - 2023: 406.095 TL - 2024: 643.498 TL - 2025: 926.186 TL) az olmamak ve beşyüzbin Türk Lirasını (2020: 612.900 TL - 2021: 668.735 TL - 2022: 910.817 TL - 2023: 2.030.484 TL - 2024: 3.217.504 TL - 2025: 4.630.953 TL) geçmemek üzere fiilin işlendiği tarihten bir önceki yılda ilgili lisansa konu LPG piyasası faaliyetine ilişkin net satış hasılatının binde onu oranında idari para cezası uygulanır.
d) 5015 sayılı Petrol Piyasası Kanununun 16 ncı maddesi uyarınca ulusal petrol stoğu tutma yükümlülüğü bulunan lisans sahiplerine, tespit tarihinde eksik tutulan her bir ton ürün için ikiyüzelli Türk Lirası (2020: 306 TL - 2021: 333 TL - 2022: 453 TL - 2023: 1.009 TL - 2024: 1.598 TL - 2025: 2.300 TL) idari para cezası verilir. Eksik tutulan stok miktarının hesabında ton küsuratı dikkate alınmaz. Bu bent kapsamında uygulanan idari para cezası, ulusal petrol stoğunun tamamlayıcı kısmının finansmanı için kullanılır.
Yukarıda belirtilenlerin dışında kalan ancak bu Kanunun getirdiği yükümlülüklere, ikincil mevzuat veya lisans hükümlerine, Kurul kararlarına uymayanlara Kurumca onbin Türk Lirasından (2020: 12.258 TL - 2021: 13.374 TL - 2022: 18.215 TL - 2023: 40.606 TL - 2024: 64.344 TL - 2025: 92.610 TL) az olmamak ve ellibin Türk Lirasını (2020: 61.290 TL - 2021: 66.873 TL - 2022: 91.081 TL - 2023: 203.046 TL - 2024: 321.746 TL - 2025: 463.089 TL) geçmemek üzere fiilin işlendiği tarihten bir önceki yılda ilgili lisansa konu LPG piyasası faaliyetine ilişkin net satış hasılatının binde sekizi oranında idari para cezası uygulanır.
Ancak, 5 inci maddenin dokuzuncu fıkrasının (c) bendinin (4), (5) ve (6) numaralı alt bentlerinin ihlali veya LPG tesislerinin ve tüplerinin teknik düzenlemelere aykırılığının tespiti hâlinde bu Kanun hükümleri uygulanmaz. 5 inci maddenin dokuzuncu fıkrasının (c) bendinin (4), (5) ve (6) numaralı alt bentlerinin ihlali veya LPG tesislerinin ve tüplerinin teknik düzenlemelere aykırılığının tespiti hâlinde konu ile ilgili diğer kanun hükümleri yetkili idareler tarafından uygulanır.
Lisansa tabi olmayan faaliyetleri yürüten ve bu Kanunun getirdiği yükümlülüklere, ikincil mevzuata, Kurul kararlarına uymayanlar hakkında bu madde hükümleri uygulanmaz. Söz konusu kişiler hakkında diğer mevzuat hükümleri kapsamında yetkili idareler tarafından gerekli yaptırımlar uygulanır.
Ceza uygulanan bir fiilin iki yıl geçmeden aynı kişi tarafından tekrar işlenmesi hâlinde idari para cezaları iki kat olarak uygulanır.
Bu Kanunun 17 nci maddesi ve bu madde hükümlerine göre yürütülen idari işlemler, lisans sahibinin Kuruma bildirdiği elektronik tebligat adresine tebliğ edilir. Kuruma bildirilen elektronik tebligat adresine tebligatın zorunlu bir sebeple yapılamaması hâlinde Kuruma bildirilen adrese yapılan bildirim tebligat yerine geçer.
Bu Kanun kapsamında verilen idari para cezaları tebliğ tarihinden itibaren bir ay içinde ödenir. Süresinde ödenmeyen idari para cezaları, 21/7/1953 tarihli ve 6183 sayılı Amme Alacaklarının Tahsil Usulü Hakkında Kanun hükümleri gereğince tahsil edilmek üzere ilgili vergi dairesine gönderilir.
Bu Kanun kapsamında verilen idari para cezalarına karşı yargı yoluna başvurulması, ilgili vergi dairesine idari para cezasına ilişkin banka teminat mektubu verilmesi durumu hariç tahsil işlemlerini durdurmaz. Teminat mektubunun miktarı, türü, hangi şartlarda paraya çevrileceği ve diğer hususlar Kurumca yapılacak düzenlemeler ile belirlenir.
Kurul, bu maddede belirtilen fiillerin icra edildiği tesiste bir önceki yılda lisansa konu LPG piyasası faaliyetinden elde edilen net satış hasılatının olmaması veya tespitinin yapılamaması hâlinde, tespit edeceği LPG ikmali veya satışı ve benzeri delillerden hareketle fiile ilişkin olarak bu maddenin ilgili fıkralarında belirlenmiş olan oranlar ve asgari azami had dâhilinde, hiçbir tespit yapılamaması hâlinde ise mevzuata aykırı fiili icra edenin LPG piyasası faaliyetinin emsali olabilecek LPG piyasası faaliyetinden elde edilen net satış hasılatını esas almak suretiyle fiile ilişkin olarak bu maddenin ilgili yerlerinde belirlenmiş olan oranlar ve asgari azami had dâhilinde ceza tayininde bulunur.
İKİNCİ KISIM
Çeşitli Hükümler
İKİNCİ BÖLÜM
İdari Para Cezaları, Yaptırımlar, Ön Araştırma, Soruşturma, Dava Hakkı ve Yönetmelik
Madde 0017: İdari yaptırımlar
(Madde Başlığı ve Madde 28.02.2019 tarih ve 30700 sayılı Resmi Gazetede yayımlanan 7164 Sayılı Kanunun 36. Maddesi ile Değişmiştir.)
İdari yaptırımlar; tedbirler, lisans iptalleri ve idari para cezalarından oluşur. Bu Kanuna göre idari para cezaları, tedbirler ve lisans iptallerinin uygulanması bu Kanunun diğer hükümlerinin uygulanmasına engel oluşturmaz. Bu Kanuna göre verilen idari para cezaları, alınan tedbirler ve lisans iptalleri diğer kanunlar gereği yapılacak işlemleri engellemez.
Bu Kanuna göre idari yaptırımlar aşağıdaki usulde yürütülür:
a) Lisans sahibi kişiler hakkında bu Kanuna, ikincil mevzuata veya lisans hükümlerine, Kurul kararlarına aykırı davranılması hâlinde; Kurul tarafından belirlenen niteliği itibarıyla düzeltme imkânı olan fiiller için ilgilisine Kurum veya Kurumca yetkilendirilen kuruluşlar tarafından, otuz gün içerisinde aykırılığın giderilmesi, aksi halde hakkında geçici durdurma yapılabileceği ihtar edilir. Verilen ihtar süresi sonunda mevzuata aykırı durumu devam ettirenlerin ilgili piyasa faaliyeti altmış gün süre ile geçici olarak durdurulur. Niteliği itibarıyla düzeltme imkânı olan fiilin tespit tarihinden itibaren iki yıl içerisinde tekrar edilmesi hâlinde ise ihtar işlemi uygulanmaksızın ilgili piyasa faaliyeti altmış gün süre ile geçici olarak durdurulur. Geçici durdurma süresince, tehlikeli eylemin veya kötüniyetin veya ürünlerde zarar oluşmasının önlenmesi ile faaliyetin durdurulmasına neden olan durumun ortadan kaldırılmasına ilişkin faaliyetler dışında hiçbir piyasa faaliyeti yapılamaz. Geçici durdurma süresi sonunda da tespit edilen aykırılıklar giderilmezse, faaliyetin durdurulmasına devam edilerek soruşturma başlatılır ve gerekli idari yaptırımlar uygulanır. Lisans iptalleri Kurumca yapılacak soruşturma neticesine göre karara bağlanır. Yapılan geçici durdurma sonrasında mevzuata aykırı durumun ortadan kalkması hâlinde geçici durdurma hali sona erdirilir.
b) Lisans sahibi kişiler hakkında, bu Kanuna, ikincil mevzuata veya lisans hükümlerine, Kurul kararlarına aykırı davranılması hâlinde; niteliği itibarıyla düzeltme imkânı olmayan fiiller ile 21/3/2007 tarihli ve 5607 sayılı Kaçakçılıkla Mücadele Kanununda belirtilen akaryakıt kaçakçılığına ilişkin fiiller için ilgilisi hakkında Kurum tarafından doğrudan idari soruşturma başlatılarak gerekli yaptırımlar uygulanır. Lisans sahibinin ilgili piyasa faaliyeti, niteliği itibarıyla düzeltme imkanı olmayan, kötüniyet veya tehlikeli eylem sonucunu doğuran fiilleri nedeniyle Kurumca geçici olarak durdurulabilir.
c) Lisans almaksızın lisansa tabi bir faaliyet gösterildiğinin tespiti hâlinde, tesisler, lisans alınıncaya veya bu Kanuna göre lisans gerektirmeyen faaliyet gösterecek hale getirilinceye kadar mühürlenir ve ilgililer hakkında soruşturma başlatılır. Mühürlemeye ilişkin usul ve esaslar Kurum tarafından çıkarılan yönetmelikle düzenlenir.
ç) Bu Kanuna göre yapılan talep veya işlemlerde, kanuna karşı hile veya yalan beyanda bulunulduğunun tespiti hâlinde lisans iptal olunur.
d) Kaçak LPG ile piyasa faaliyetinde bulunan lisans sahiplerinin lisansı iptal edilir. Teknik düzenlemelere uygun olmayan LPG'yi piyasa faaliyetine konu etme fiilini, lisans süresince, aynı lisansla beş defa işleyen lisans sahiplerinin lisansı iptal edilir. Teknik düzenlemelere uygun olmayan LPG ikmali nedeniyle kullanıcıya verilen zarar ve hasarların tazmini hususu, kullanıcıların muhatap olduğu lisans sahibi gerçek veya tüzel kişilerin lisanslarında ve sözleşmelerinde yer alır. Uygulamaya ilişkin usul ve esaslar yönetmelikle belirlenir.
e) (Bent 30.04.2021 tarih ve 31470 sayılı Resmi Gazetede yayımlanan 7318 Sayılı Kanunun 12. Maddesi ile Eklenmiştir) Bu Kanun kapsamında lisansa tabi faaliyetlerde bulunanlardan, 4/1/1961 tarihli ve 213 sayılı Vergi Usul Kanununun mükerrer 257 nci maddesinin birinci fıkrasının (8) numaralı bendine göre istenilen teminatı vermeyenlerin ilgili piyasa faaliyeti teminat verilinceye kadar durdurulur ve bu süre içinde söz konusu tesis veya faaliyet için başka bir gerçek veya tüzel kişiye de lisans verilmez.
f) (Bent 24.07.2025 tarih ve 32965 sayılı Resmi Gazetede yayımlanan 7555 Sayılı Kanunun 17. Maddesi ile 1/1/2026 tarihinde yürürlüğe girecek şekilde Eklenmiştir) 5 inci maddenin onuncu fıkrası hükmüne aykırı davrandığı tespit edilen dağıtıcılara, 16 ncı madde kapsamında idari para cezası uygulanır. Aynı hükme aykırılığın lisans sahibi tarafından iki yıl içinde tekrar edilmesi halinde dağıtıcı lisansı iptal edilir.
Mühürlemeye rağmen, faaliyetlerini sürdüren gerçek kişiler ile tüzel kişilerin suçun işlenişine iştirak eden yetkilileri hakkında, 26/9/2004 tarihli ve 5237 sayılı Türk Ceza Kanununun 203 üncü maddesi hükümleri uygulanır.
İKİNCİ KISIM
Çeşitli Hükümler
İKİNCİ BÖLÜM
İdari Para Cezaları, Yaptırımlar, Ön Araştırma, Soruşturma, Dava Hakkı ve Yönetmelik
Madde 0018: Ön araştırma, soruşturma ve dava hakkı
Kurul, re'sen veya kendisine intikal eden ihbar veya şikayetler üzerine doğrudan soruşturma açılmasına ya da soruşturma açılmasına gerek olup olmadığının tespiti için ön araştırma yapılmasına karar verir.
Ön araştırma ve soruşturmada takip edilecek usul ve esaslar, Kurum tarafından yürürlüğe konulacak yönetmelikle düzenlenir.
(Fıkra 05.07.2012 tarih ve 28344 sayılı Resmi Gazetede yayımlanan 6352 Sayılı Kanun ile Değişmiştir.) İdari yaptırım kararlarına karşı yetkili idare mahkemesinde dava açılabilir. Kurul kararlarına karşı açılan her türlü dava öncelikli işlerden sayılır.
İKİNCİ KISIM
Çeşitli Hükümler
İKİNCİ BÖLÜM
İdari Para Cezaları, Yaptırımlar, Ön Araştırma, Soruşturma, Dava Hakkı ve Yönetmelik
Madde 0019: Yönetmelik
LPG piyasa faaliyetlerine ilişkin hususlar, bu Kanunun ilgili maddelerinde yer alan çerçeve ve yetkilendirme dahilinde Kurul tarafından yürürlüğe konulacak yönetmeliklerle düzenlenir. Bu yönetmelikler Resmi Gazetede yayımlanır.
Ayrıca Kurum, yetkilerini Kurul kararıyla özel nitelikli kararlar almak suretiyle de kullanabilir. Özel nitelikli kararlardan kamuoyunu ilgilendiren hususlar ile yapılacak düzenlemeleri açıklamak amacıyla çıkarılacak tebliğler, basın ve yayın araçlarıyla veya özel bültenler ile duyurulur.
İKİNCİ KISIM
Çeşitli Hükümler
ÜÇÜNCÜ BÖLÜM
Elektrik Piyasası Kanununda Yapılan Değişiklikler
Madde 0020:
20.02.2001 tarihli ve 4628 sayılı Elektrik Piyasası Kanununa 5/B maddesinden sonra gelmek üzere aşağıdaki 5/C maddesi eklenmiştir.
Kurulun sıvılaştırılmış petrol gazları (LPG) piyasası ile ilgili görevleri
MADDE 5/C. - Enerji Piyasası Düzenleme Kurulu LPG piyasası ile ilgili olarak aşağıda belirtilen görevleri de yerine getirir:
Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanun hükümlerini uygulamak, piyasa faaliyetlerine ilişkin her türlü düzenlemeleri yapmak ve yürütülmesini sağlamak.
LPG piyasası faaliyetlerine ilişkin plan, politika ve uygulamalarla ilgili Kurum görüş ve önerilerini belirlemek.
LPG piyasası faaliyetleriyle ilgili denetleme, ön araştırma ve soruşturma işlemlerini yürütmek, yetkisi dahilindeki ceza ve yaptırımları uygulamak ve dava açmak da dahil olmak üzere her türlü adli ve idari makama başvuru kararlarını almak.
Uluslararası organizasyon ve teşkilatların LPG piyasasına ilişkin uygulamalarını izlemek.
LPG piyasasında lisans ve lisanslarla ilgili işlem bedellerini belirlemek.
LPG piyasasında faaliyet gösteren kişilerin denetlenmiş mali tablolarını incelemek veya incelettirmek.
LPG piyasasında faaliyet gösteren kişilerden istenecek olan hizmet güvenilirliği, hizmet dışı kalmalar ve diğer performans ölçütleriyle ilgili raporların kapsamını belirlemek ve düzenli olarak Kurula vermelerini sağlamak.
Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanun hükümlerine, çıkarılan yönetmelik hükümlerine, Kurul tarafından onaylanan tarife ve yönetmeliklere, lisans hüküm ve şartlarına, teknik düzenlemelere ve Kurul kararlarına aykırı davranıldığı durumlarda idari para cezası vermek, lisansları iptal etmek.
İKİNCİ KISIM
Çeşitli Hükümler
ÜÇÜNCÜ BÖLÜM
Elektrik Piyasası Kanununda Yapılan Değişiklikler
Madde 0021:
4628 sayılı Kanunun 6 ncı maddesinin birinci ve üçüncü fıkralarında geçen elektrik ve doğal gaz ibaresinden sonra gelmek üzere ile petrol ve LPG ibaresi, elektrik enerjisi ticareti ve doğal gaz ticareti ibaresinden sonra gelmek üzere ile petrol ve LPG ticareti ibaresi, dördüncü fıkrasında geçen elektrik enerjisi ve doğal gaz ibaresinden sonra gelmek üzere ile petrol ve LPG ibaresi eklenmiştir.
İKİNCİ KISIM
Çeşitli Hükümler
ÜÇÜNCÜ BÖLÜM
Elektrik Piyasası Kanununda Yapılan Değişiklikler
Madde 0022:
4628 sayılı Kanunun 10 uncu maddesine aşağıdaki (D) bendi ile bu bentten sonra gelmek üzere aşağıdaki fıkralar eklenmiştir.
D) Kurumun LPG piyasası ile ilgili gelirleri aşağıdaki kalemlerden oluşur:
Katılma payı.
Lisans, onay, izin ve vize işlemleri üzerinden alınacak bedeller.
Yayın ve sair gelirler.
Ayrıntıları kamuoyuna duyurulmak kaydıyla ve piyasanın gelişimine dair etüt ve proje çalışmalarının finansmanında kullanılmak üzere uluslararası kurum ve kuruluşlar tarafından verilecek hibeler.
(a) alt bendindeki katılma payının mükellefi; Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanuna göre üretim, dağıtım, dolum ve otogaz bayii lisansı sahibi gerçek ve tüzel kişilerdir. Sıvılaştırılmış Petrol Gazları (LPG) Piyasası Kanunu ve Elektrik Piyasası Kanununda Değişiklik Yapılmasına Dair Kanuna göre lisans alarak faaliyet gösteren lisans veya müşterek lisans sahipleri, katılma payını toplam net akaryakıt ve LPG satışları üzerinden öder. Katılma payı, lisans sahiplerince yıllık gelir tablolarında yer alan net satışlar tutarının binde biri oranını ve ikimilyon ABD Dolarını aşmayacak şekilde Kurulca belirlenir. Yıl içinde uygulanacak katılma payı oranı bir önceki yılın aralık ayı içinde açıklanır.
Net satış hasılatı içinde yer alması halinde, yıl içinde LPG için ödenen gümrük vergi, resim ve harçları ile özel tüketim vergisi toplamı net satışlar toplamından tenzil edilir.
Katılma payı ödemekle yükümlü lisans sahipleri, herhangi bir bildirim beklemeksizin her yıl mayıs ayı sonuna kadar bir önceki yıla ait bilanço ve gelir tablolarını Kuruma göndermek ve katılma payının yarısını haziran, ikinci yarısını kasım ayı sonuna kadar ödemek zorundadır.
Süresinde beyan edilmeyen veya hatalı beyan edilen katılma paylarına ilişkin cezai ve idari işlemler Kurumca tamamlanarak ilgili organlar nezdinde adli ve idari işlemler başlatılır. Süresinde ödenmeyen mali yükümlülükler ve gecikme zamları hakkında 6183 sayılı Amme Alacaklarının Tahsil Usulü Hakkında Kanun hükümleri uygulanarak ilgili vergi daireleri aracılığı ile tahsili sağlanır.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0001:
Bu Kanunun yürürlüğe girmesinden önce; LPG dağıtım ve pazarlama şirketlerinin, mevcut mevzuat kapsamında tanınan hak ve menfaatleri ile yükümlülüklerine ilişkin hükümler, bu Kanunda belirlenen süre ve esaslar dahilinde faaliyeti ile ilgili lisans verilinceye kadar saklıdır.
Otogaz istasyonları ile içinde otogaz tesisi bulunan akaryakıt istasyonlarının sahası içinde, teknik düzenlemelere uygun olarak tesis edilmiş idari büro, araç yıkama ve yağlama tesisleri, müşterilerin acil ihtiyaçlarının giderilmesi için kurulan küçük market ve benzeri tesislerin dışındaki lokanta, ticari ve sosyal amaçlı tesisler 7 nci maddenin beşinci fıkrasında belirtilen şartlara iki yıl içinde uygun hale getirilir.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0002:
Bu Kanunun yürürlüğe girdiği tarihte fiilen, bu Kanun uyarınca lisans alınması gereken faaliyetleri yürüten kişiler, bu Kanunun yürürlüğe girdiği tarihten sonra bir yıl içinde durumlarını bu Kanuna uygun hale getirerek, Kurum tarafından istenecek bilgi ve belgelerle Kuruma başvurmak zorundadır. Başvurusunu yapmış ancak işlemleri tamamlayamayan kişilerin faaliyetlerinin devamı için üç ayı aşmamak üzere ek süre verilmesinde Kurum yetkilidir. Ancak bu Kanun yürürlüğe girmeden önce kurulduğu dönemdeki mevzuata göre gayri sıhhî müessese veya iş yeri açma ve çalışma ruhsatlı olarak bu Kanun gereği güvenlik ve lisans gereklerini yerine getirerek faaliyetlerini sürdüren otogaz istasyonları, lisans almak şartıyla faaliyetlerine devam ederler. Bu Kanun gereği güvenlik ve lisans gereklerine uyduğu TSE tarafınca belirlendiği halde, imar planlarının henüz yapılamamasından dolayı iş yeri açma ve çalışma ruhsatlandırma işlemleri sonuçlandırılamıyorsa, imar planlarının tamamlanması ile iş yeri açma ve çalışma ruhsatı alabileceklere 31.12.2007 tarihine kadar geçici faaliyet lisansı verilir. Diğerleri faaliyetten men edilir. (1)
Süresinde başvurmayan veya süresinde başvurduğu halde süresinde durumunu bu Kanuna uygun hale getirmeyenlerin faaliyetleri sürenin bitim tarihi itibarıyla durdurulur.
(1) (Bu kısımda yer alan Ancak bu Kanun yürürlüğe girmeden önce, kurulduğu dönemdeki mevzuata göre gayri sıhhi müessese, işyeri açma ve çalışma ruhsatlı olarak faaliyetlerini sürdüren otogaz istasyonları, bu Kanun gereği belirlenen güvenlik önlemlerine uymak kaydıyla faaliyetlerine devam ederler. şeklindeki cümle; 24.06.2006 tarih ve 26208 sayılı Resmi Gazete de yayımlanan 5522 sayılı Kanunun 1 inci maddesiyle metinde görüldüğü şekilde değiştirilmiştir.)
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0003:
Bu Kanunun yürürlüğe girdiği tarihte yürürlükte olan LPG ile ilgili kararname, yönetmelik ve tebliğlerde yer alan hükümler, Kurumca düzenleme yapılıncaya kadar saklıdır. Kurum tarafından hazırlanacak yönetmelik ve diğer mevzuat yürürlüğe girene kadar Sanayi ve Ticaret Bakanlığı, Enerji ve Tabii Kaynaklar Bakanlığı ve/veya Petrol İşleri Genel Müdürlüğünce yürütülmekte olan işlemlere ilişkin görevler sürdürülür. Ancak, bu süre içerisinde anılan mevzuata istinaden yeni LPG dağıtım ve pazarlama şirketlerinin kurulması ile ilgili olarak statü verilmez.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0004:
Lisans yönetmeliği yürürlüğe girinceye kadar piyasa faaliyetlerine ilişkin lisans isteminde bulunulamaz. Lisans yönetmeliğinin yürürlüğe girişi, bu Kanunun yürürlüğe girdiği tarihi takip eden yüzsekseninci günü aşamaz.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0005:
4 üncü maddenin son fıkrasında yer alan ihtisas gümrüklerinin kurulması için gerekli alt yapı ve teçhizat Gümrük Müsteşarlığının belirleyeceği gümrüklerde 01.07.2005 tarihine kadar Kurum tarafından yaptırılır ve Gümrük Müsteşarlığına devredilir. İhtisas gümrüklerinin personel ihtiyacı Gümrük Müsteşarlığı tarafından temin edilir ve personelin eğitimi de Kurum tarafından sağlanır.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0006:
Elektrik Üretim Anonim Şirketi özelleştirilmesi tamamlanıncaya kadar;
Dahilde işleme belgesine sahip elektrik ihraç eden elektrik üretim şirketleri elektrik üretiminde kullanacakları, dahilde işleme belgelerinde hammadde olarak belirtilen akaryakıtları Enerji Piyasası Düzenleme Kurumu'na bilgi vermek koşuluyla yurt dışından, kara ve/veya deniz yolu ile Dahilde İşleme Rejimi kapsamında kendileri temin edebilirler.
(Bent 30.03.2013 tarih ve 28603 sayılı Resmi Gazetede yayımlanan 6446 Sayılı Kanun ile Yürürlükten Kaldırılmıştır.)
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0007:
(27.04.2005 tarih ve 25798 sayılı Resmi Gazete de yayımlanan 5335 sayılı Kanunun 28/u maddesiyle değişen şekli. Yürürlük: 13.03.2005) 01.01.2005 tarihi itibarıyla doğal gaza bağlanmamış ve üretimlerini likit petrol gazı veya likit naturel gaz ile yapan karo seramik, vitrifiye sağlık gereçleri ve porselen sofra eşyası üreticilerinin; 01.06.2003 ila 31.12.2006 tarihleri (1) (2) arasında üretimlerinde kullandıkları likit petrol gazı veya likit naturel gaz maliyeti ile aynı üretimin doğal gazla yapılmış olması halinde oluşacak maliyeti arasındaki farkın tüm üreticiler için ödenecek toplam tutarı otuzmilyon Yeni Türk Lirası nı geçmemek kaydıyla, her bir üreticinin maliyet farkının azami tamamına kadarki kısmı Enerji ve Tabii Kaynaklar Bakanlığı bütçesine aktarılacak ödenekten karşılanır ve 31.03.2006 (3) tarihine kadar ödenir.
(06.07.2005 tarih ve 25867 sayılı Resmi Gazete de yayımlanan 5374 sayılı Kanunun 1 inci maddesiyle değişen şekli.) Bu işletmelere 2005 yılı içinde doğalgaz verilmesi halinde, maliyet farkına ilişkin hesaplama ve ödemeler, doğalgaz verildiği tarihten önceki dönemle sınırlı tutulur.
Bu madde gereğince tüm üreticiler için hesaplanan maliyet farkları toplam tutarının otuzmilyon Yeni Türk Lirası nı geçmesi durumunda ödemeler, randıman hesapları yapılmak suretiyle oluşan maliyete göre oransal olarak yapılır. Ödemelere ilişkin usul ve esaslar Hazine Müsteşarlığının bağlı olduğu Devlet Bakanlığı, Maliye Bakanlığı ile Enerji ve Tabii Kaynaklar Bakanlığı tarafından müştereken belirlenir.
(1) (Bu kısımda yer alan 01.01.2005 ila 31.12.2005 tarihleri ibaresi; 06.07.2005 tarih ve 25867 sayılı Resmi Gazete de yayımlanan 5374 sayılı Kanunun 1 inci maddesiyle metinde görüldüğü şekilde değiştirilmiştir.)
(2) (Bu kısımda yer alan 01.06.2003 ila 31.12.2005 tarihleri ibaresi; 24.06.2006 tarih ve 26208 sayılı Resmi Gazete de yayımlanan 5522 sayılı Kanunun 2 nci maddesiyle metinde görüldüğü şekilde değiştirilmiştir.)
(3) (Bu kısımda yer alan 31.03.2006 ibaresi; 24.06.2006 tarih ve 26208 sayılı Resmi Gazete de yayımlanan 5522 sayılı Kanunun 2 nci maddesiyle metinde görüldüğü şekilde değiştirilmiştir.)
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Geçici Madde 0008:
(Madde 28.02.2019 Tarih ve 30700 Sayılı Resmi Gazetede Yayımlanan 7164 Sayılı Kanunun 37. Maddesi ile eklenmiştir.)
Bu maddenin yürürlüğe girdiği tarihten önce Kurulca idari para cezası verilmemiş olan ve Kurul tarafından belirlenen niteliği itibarıyla düzeltme imkânı bulunan fiiller için, 17 nci maddenin ikinci fıkrasının (a) bendinde belirtilen ihtar yapıldıktan sonra sonucuna göre gerekirse idari soruşturma başlatılarak yaptırımlar uygulanır. Bu maddenin yürürlüğe girdiği tarihten önce lisansı sonlandırılan veya iptal edilenler hakkında düzeltme imkânı bulunan fiiller için herhangi bir idari işlem tesis edilmez.
Bu maddenin yürürlüğe girdiği tarih itibarıyla Kurul kararına bağlanmış ancak tahsilatı tamamlanmamış olan idari para cezaları, işlenen fiil için bu Kanunla birlikte daha düşük bir idari para cezası uygulanmasının öngörülmesi hâlinde, ilgili vergi dairesince 16 ncı maddenin ilgili bentlerinde belirlenmiş olan asgari maktu hadden tahsil edilir. Kısmen veya tamamen tahsil edilen idari para cezaları iade edilmez.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Madde 0023: Yürürlük
Bu Kanun yayımı tarihinde yürürlüğe girer.
İKİNCİ KISIM
Çeşitli Hükümler
DÖRDÜNCÜ BÖLÜM
Geçici ve Son Hükümler
Madde 0024: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
