4341 sayılı Muhtaç Erbaş ve Er Ailelerinin Ücretsiz Tedavisi Hakkında Kanun
Yayımlandığı Resmî Gazete Tarihi: 22.02.1998
Yayımlandığı Resmî Gazete Sayısı: 4341
Kabul Tarihi	18.02.1998
Madde 0001:
1111 sayılı Askerlik Kanunu hükümlerine göre, silah altına alınan muhtaç erbaş ve erlerin ailelerinin hastalanmaları halinde tedavileri, Devlet ve üniversite hastanelerinde ücretsiz yapılır.
Madde 0002:
Muhtaç erbaş ve er ailelerinin ayakta veya meskende tedavi halinde kullanacakları ilaç bedelleri ile resmi sağlık kurumu raporu ile belirlenen ve tüberküloz, kanser, kronik böbrek, akıl hastalıkları, organ nakli ve benzeri uzun süreli tedaviye ihtiyaç gösteren hastalıkların ayakta veya meskende tedavileri sırasında kullanılmasına lüzum gösterilen ilaçlardan hayati önemi haiz olanların bedellerinin tamamı Devletçe karşılanır.
Madde 0003:
Bu Kanunun tatbikatında aile tabiri içine giren eş, usul ve füru aşağıda gösterilmiştir.
Eş: Erbaş ve erlerin karıları.
Usul: Erbaş ve erlerin, yardım etmediği taktirde zarurete düşecek ana ve babaları.
Füru: Erbaş ve erlerin çocukları.
Madde 0004:
Bu Kanundan yararlanma hakkı, 1111 sayılı Askerlik Kanununa göre, askerlik şubesince askere sevk tarihinden başlar ve terhis tarihinden bir ay sonra sona erer.
Madde 0005:
Bu Kanunun uygulanmasından doğacak giderleri karşılamak üzere, Maliye Bakanlığınca her yılın bütçesine Devlet ve üniversite hastaneleri için yeterli ödenek konur.
Madde 0006:
Bu Kanunun uygulanmasına ait usul ve esaslar Milli Savunma, Maliye ve Sağlık Bakanlıklarınca üç ay içinde ortaklaşa hazırlanacak bir yönetmelikle gösterilir.
Geçici Madde 0001:
Devlet ve üniversite hastanelerinde her türlü muayene, tedavi ve sair sağlık hizmetleri dolayısıyla bu Kanun yürürlüğe girmeden önce borçlandırılmış olan erbaş ve erlerin eş ve çocukları, muhtaç olduklarını belgeledikleri taktirde haklarında hiçbir idari ve icrai işlem yapılmaz. Başlamış işlem varsa, onlar dahi durdurulur.
Hastanelerin bu kabil alacaklarının Devletçe nasıl karşılanacağı, 6 ncı maddede yazılı olan yönetmelikle düzenlenir.
Madde 0007:
Bu Kanun yayımı tarihinde yürürlüğe girer.
Madde 0008:
Bu Kanunu Bakanlar Kurulu yürütür.
Yükleyen: yasinuzunoglu
