5274 sayılı Türk Ticaret Kanununda Değişiklik Yapılmasına Dair Kanun
Yayımlandığı Resmî Gazete Tarihi: 15.12.2004
Yayımlandığı Resmî Gazete Sayısı: 25671
Kabul Tarihi	09.12.2004
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-863-3964
17.08.2004
TÜRKİYE BÜYÜK MİLLET MECLİSİ BAŞKANLIĞINA
Sanayi ve Ticaret Bakanlığınca hazırlanan ve Başkanlığınıza arzı Bakanlar Kurulunca 9.8.2004 tarihinde kararlaştırılan Türk Ticaret Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
5083 sayılı Türkiye Cumhuriyeti Devletinin Para Birimi Hakkında Kanuna göre mevcut Türk Lirası değerler, Yeni Türk Lirasına dönüştürülürken, bir milyon Türk Lirası (1.000.000 TL.) eşittir bir Yeni Türk Lirası değişim oranı esas alınacak ve mevcut liradan altı sıfır atılacaktır.
5083 sayılı Kanunun 3 üncü maddesine göre, kanunlarda ve diğer mevzuatta Türk Lirasına veya liraya yapılan atıflar, 2 nci maddede belirtilen değişim oranında (bir milyon TL eşittir bir YTL olmak üzere) Yeni Türk Lirasına yapılmış sayılmaktadır. Bu hüküm gereğince anonim ve limited şirketlerin asgari esas sermayeleri ile paylarının asgari değerleri de sıfır atılma işlemine tâbi olacaktır.
Anonim ve limited şirketlerin asgari esas sermayeleri ile limited şirketlerin asgari sermaye payları rakamlarından altı sıfır atılmasında her hangi bir sorun bulunmamakla birlikte, anonim şirket hisse senetlerinin asgari itibari değerinin Yeni Türk Lirasına dönüştürülmesinde ve ortaklık haklarının kullanılmasında ortaya çıkabilecek tereddütlerin giderilmesi ve bu değerlerin yeni para birimine uygun hale getirilmesi amaçlanmaktadır.
Şöyle ki Türk Ticaret Kanununu 399 uncu maddesinde anonim şirket hisse senetlerinin itibari kıymeti en az beş yüz liradır. Bu kıymet ancak yüzer lira olarak yükseltilebilir. denilmektedir.
Buna göre 500 lira itibari değerli bir hisse senedinden altı sıfır atıldığı takdirde bu hisse senedinin Yeni Türk Lirası cinsinden asgari itibari değeri 0.05 Yeni Kuruş olacaktır.
Bu durumda anonim şirket hisse senetlerinin itibari değeri, 1 Ocak 2005 tarihinden itibaren en düşük para birimi olan bir Yeni Kuruşun altında kalacağından, bu hisse senetlerinin asgari itibari kıymetinin, öngörülen intibak süresi içinde mevcut ortaklık haklarını koruyacak bir Yeni Kuruşa yükseltilmesine olanak tanınması bakımından Kanun Tasarısı hazırlanmıştır.
HÜKÜMETİN TEKLİF ETTİĞİ METİN
TÜRK TİCARET KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
29.06.1956 tarihli ve 6762 sayılı Türk Ticaret Kanununun 399 uncu maddesinin birinci ve üçüncü fıkraları aşağıdaki şekilde değiştirilmiştir.
Hisse senetlerinin itibari kıymeti en az bir Yeni Kuruştur. Bu kıymet ancak en az birer Yeni Kuruş olarak yükseltilebilir. Bu fıkrada belirtilen miktar Bakanlar Kurulunca yüz katına kadar artırılabilir.
Şirketin müşkülleşmiş olan mali vaziyetinin ıslahı için hisse senetlerinin itibari kıymeti en az bir Yeni Kuruşa kadar indirilebilir.
Madde 0002:
6762 sayılı Kanunun 524 üncü maddesinin birinci fıkrası aşağıdaki şekilde değiştirilmiştir.
Mukavelede aksine hüküm olmadıkça her bölümü yirmibeş Yeni Türk Lirasından aşağı olmamak şartıyla bir payın bölünmesi ve bölünmüş payların devri caizdir.
Madde 0003:
6762 sayılı Kanuna aşağıdaki geçici madde eklenmiştir.
GEÇİCİ MADDE 1. - Hisse senetlerinin itibari kıymeti bir Yeni Kuruş ve katları şeklinde olmayan anonim şirketler 31.12.2009 tarihine kadar, 399 uncu maddeye intibak edecektir. Bakanlar Kurulu kararı ile 31.12.2009 tarihinde sona erecek intibak süresi beş yıla kadar uzatılabilir. İntibak süresince anonim şirket hissedarlarının itibari değeri ne olursa olsun sahip olduğu paylardan doğan hakları saklıdır. Şirket yönetim kurulu, payların 399 uncu maddeye intibak ettirilmesini sağlayacak yöntemleri uygulamakla yükümlüdür.
Birinci fıkrada belirtilen sürenin sonunda bir Yeni Kuruşa tamamlanmamış paylar için kesir makbuzu düzenlenir.
Bu madde kapsamında intibak amaçlı olarak yapılacak sermaye artırımı ve esas mukavele değişikliklerinde, şirket esas mukavelesinde aksine hüküm bulunsa dahi 372 nci maddede yer alan nisaplar uygulanır ve imtiyazlı paylar genel kurulu yapılması şartı aranmaz.
Bu madde kapsamında intibak amaçlı olarak 400 üncü madde çerçevesinde yapılacak işlemlerde her pay sahibinin muvafakati aranmaz.
5083 sayılı Türkiye Cumhuriyeti Devletinin Para Birimi Hakkında Kanun gereğince münhasıran intibak amaçlı yapılacak anasözleşme değişikliklerinin tescili, her türlü vergi, resim ve harçtan muaftır.
Madde 0004:
Bu Kanun 01.01.2005 tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
MADDE GEREKÇELERİ
Madde 0001:
Madde ile, 5083 sayılı Kanuna göre en küçük para biriminin bir Yeni Kuruş olması nedeniyle anonim şirket hisse senetlerinin itibari kıymeti en az bir Yeni Kuruş olarak öngörülmektedir.
Madde 0002:
Madde ile, 6762 sayılı Kanunun 524 üncü maddesinde belirtilen beş yüz lira, Kanunun 507 nci maddesinde belirtilen yirmibeş Yeni Türk Lirasına yükselmektedir.
Madde 0003:
Madde ile, yeni Türk Lirası cinsinden itibari değeri bir Yeni Kuruşun (Onbin Türk Lirasının) altında bulunan hisse senetlerinin itibari değerinin yeni para birimine uygun hale getirilerek intibak süresi içinde bir Yeni Kuruşa (Onbin Türk Lirasına) yükseltilmesi ve hisse senedi sahiplerinin temettü ve ortaklık haklarının kullanılmasında ortaya çıkabilecek tereddütlerin giderilmesi amaçlanmaktadır.
Madde 0004:
Yürürlük maddesidir.
Madde 0005:
Yürütme maddesidir.
Sanayi, Ticaret, Enerji, Tabiî Kaynaklar, Bilgi ve Teknoloji Komisyonu Raporu
T.C.
Sanayi, Ticaret, Enerji, Tabiî Kaynaklar, Bilgi ve Teknoloji Komisyonu
Esas No	1/882
Karar No	42
01.11.2004
TÜRKİYE BÜYÜK MİLLET MECLİSİ BAŞKANLIĞINA
Sanayi ve Ticaret Bakanlığınca hazırlanarak 17.8.2004 tarihinde Başkanlığınıza sunulan Türk Ticaret Kanununda Değişiklik Yapılmasına Dair Kanun Tasarısı, Başkanlığınızca 15.9.2004 tarihinde tali komisyon olarak Plan ve Bütçe Komisyonuna, esas komisyon olarak da Komisyonumuza havale edilmiştir.
Komisyonumuz 27.10.2004 tarihli 26 ncı toplantısında Maliye Bakanlığı, Sanayi ve Ticaret Bakanlığı, Merkez Bankası ve Sermaye Piyasası Kurulu temsilcilerinin katılımıyla Kanun Tasarısını inceleyip görüşmüştür.
Kanun Tasarısı ile;
Anonim şirket hisse senetlerinin itibari kıymeti en az bir Yeni Kuruş olması ve Yeni Türk Lirası cinsinden itibari değeri bir Yeni Kuruşun altında bulunan hisse senetlerinin itibari değerinin yeni para birimine uygun hale getirilerek intibak süresi içinde bir Yeni Kuruşa yükseltilmesi ve hisse senedi sahiplerinin temettü ve ortaklık haklarının kullanılmasında ortaya çıkabilecek tereddütlerin giderilmesi öngörülmektedir.
Kanun Tasarısının geneli üzerinde görüşmeleri tamamlanmış ve maddelerine geçilmesi oybirliği ile kabul edilmiştir.
Kanun Tasarısının 1, 2, 3, 4 ve 5 inci maddeleri Komisyonumuzca aynen kabul edilmiştir.
İşbu Raporumuz, gereği yapılmak üzere Yüksek Başkanlığa saygı ile sunulur.
SANAYİ, TİCARET, ENERJİ, TABİÎ KAYNAKLAR, BİLGİ VE TEKNOLOJİ KOMİSYONUNUN KABUL ETTİĞİ METİN
TÜRK TİCARET KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
Tasarının 1 inci maddesi Komisyonumuzca aynen kabul edilmiştir.
Madde 0002:
Tasarının 2 nci maddesi Komisyonumuzca aynen kabul edilmiştir.
Madde 0003:
Tasarının 3 üncü maddesi Komisyonumuzca aynen kabul edilmiştir.
Madde 0004:
Tasarının 4 üncü maddesi Komisyonumuzca aynen kabul edilmiştir.
Madde 0005:
Tasarının 5 inci maddesi Komisyonumuzca aynen kabul edilmiştir.
Madde 0001:
29.06.1956 tarihli ve 6762 sayılı Türk Ticaret Kanununun 399 uncu maddesinin birinci ve üçüncü fıkraları aşağıdaki şekilde değiştirilmiştir.
Hisse senetlerinin itibarî kıymeti en az bir Yeni Kuruştur. Bu kıymet ancak en az birer Yeni Kuruş olarak yükseltilebilir. Bu fıkrada belirtilen miktar Bakanlar Kurulunca yüz katına kadar artırılabilir.
Şirketin müşkülleşmiş olan malî vaziyetinin ıslahı için hisse senetlerinin itibarî kıymeti en az bir Yeni Kuruşa kadar indirilebilir.
Madde 0002:
6762 sayılı Kanunun 524 üncü maddesinin birinci fıkrası aşağıdaki şekilde değiştirilmiştir.
Mukavelede aksine hüküm olmadıkça, her bölümü yirmibeş Yeni Türk Lirasından aşağı olmamak şartıyla bir payın bölünmesi ve bölünmüş payların devri caizdir.
Madde 0003:
6762 sayılı Kanuna aşağıdaki geçici madde eklenmiştir.
GEÇİCİ MADDE 1.- Hisse senetlerinin itibarî kıymeti bir Yeni Kuruş ve katları şeklinde olmayan anonim şirketler 31.12.2009 tarihine kadar 399 uncu maddeye intibak edecektir. Bakanlar Kurulu kararı ile 31.12.2009 tarihinde sona erecek intibak süresi beş yıla kadar uzatılabilir. İntibak süresince anonim şirket hissedarlarının itibarî değeri ne olursa olsun sahip olduğu paylardan doğan hakları saklıdır. Şirket yönetim kurulu, payların 399 uncu maddeye intibak ettirilmesini sağlayacak yöntemleri uygulamakla yükümlüdür.
Birinci fıkrada belirtilen sürenin sonunda bir Yeni Kuruşa tamamlanmamış paylar için kesir makbuzu düzenlenir.
Bu madde kapsamında intibak amaçlı olarak yapılacak sermaye artırımı ve esas mukavele değişikliklerinde, şirket esas mukavelesinde aksine hüküm bulunsa dahi 372 nci maddede yer alan nisaplar uygulanır ve imtiyazlı paylar genel kurulu yapılması şartı aranmaz.
Bu madde kapsamında intibak amaçlı olarak 400 üncü madde çerçevesinde yapılacak işlemlerde her pay sahibinin muvafakati aranmaz.
5083 sayılı Türkiye Cumhuriyeti Devletinin Para Birimi Hakkında Kanun gereğince münhasıran intibak amaçlı yapılacak anasözleşme değişikliklerinin tescili, her türlü vergi, resim ve harçtan muaftır.
Madde 0004:
Bu Kanun 01.01.2005 tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
