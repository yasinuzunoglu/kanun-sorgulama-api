4912 sayılı Eski Yugoslavya'da İşlenen Bazı Suçların Kovuşturulması Hakkında Kanun
Yayımlandığı Resmî Gazete Tarihi: 01.07.2003
Yayımlandığı Resmî Gazete Sayısı: 25155
Kabul Tarihi	26.06.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG/101-904/3412
17.07.1995
TÜRKİYE BÜYÜK MİLLET MECLİSİ BAŞKANLIĞINA
Dışişleri Bakanlığınca hazırlanan ve Başkanlığınıza arzı Bakanlar Kurulunca 26.6.1995 tarihinde kararlaştırılan Eski Yugoslavya'da İşlenen Bazı Suçların Kovuşturulması Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
Prof. Dr. Tansu Çiller
Başbakan
GENEL GEREKÇE
Türkiye'nin her zaman inandığı ve savunduğu uluslararası meşruiyet dünyanın herhangi bir bölgesinde ortaya çıkan ve hukuk ihlaline yol açan her sorunun, Devletlerin ülke bütünlüğüne, bağımsızlıklarına ve egemenliklerine saygı, birbirlerinin içişlerine karışmama ve kuvvete başvurmama ilkeleri doğrultusunda barışçı yoldan çözüme kavuşturulmasını gerektirmektedir.
Eski Yugoslavya ülkesinde uluslararası hukuka uygun olarak yeni devletlerin kurulması sürecinde karşılaşılan sorunlara da yukarıda özetlenen temel ilkeler çerçevesinde çözüm yolları aranmasına, Sırbistan yönetimince izlenen aşırı milliyetçi ve yayılmacı politika imkân vermemiş, aksine Bosna-Hersek'in bağımsızlık ve ülke bütünlüğüne yönelik saldırılar, yoğun etnik temizlik ve insan hakları ihlalleriyle desteklenmiştir.
Türkiye'nin de içinde bulunduğu uluslararası toplum, bu gelişmeler karşısında Birleşmiş Milletler Güvenlik Konseyinin 30.5.1992 tarih ve 757 sayılı Kararıyla Yugoslavya'ya (Sırbistan-Karadağ) yaptırımlar uygulamaya başlamış, daha sonraki kararlarıyla da yaptırımların güçlendirilmesine yönelik tedbirler alınmasını benimsemiştir. Ardından Birleşmiş Milletler Güvenlik Konseyinin 25.5.1993 tarihli ve 827 sayılı Kararı ile Eski Yugoslavya Ülkesinde 1.1.1991 tarihinden itibaren işlenen Uluslararası İnsancıl Hukukun Ağır İhlallerinden Sorumlu Suç Faillerinin Yargılanması İçin Uluslararası Mahkeme kurulmuş ve 16.11.1993 tarihinde görevine başlamıştır. Anılan Güvenlik Konseyi kararı Birleşmiş Milletler Andlaşmasının Barışın Tehdidi, Bozulması ve Saldırı Fiili Halinde Yapılacak Hareket başlığını taşıyan VIInci Bölümü çerçevesinde üye Devletleri bağlayıcı nitelikte bir karar olup, Birleşmiş Milletler Andlaşmasının 25 inci maddesine uygun olarak bütün Birleşmiş Milletler üyesi Devletler tarafından uygulanması gerekmektedir.
Güvenlik Konseyi Uluslararası Mahkemenin yetki ve faaliyetlerini düzenleyen bir statüyü de 827 sayılı kararının eki olarak kabul etmiş bulunmaktadır. Anılan Uluslararası Mahkeme Statüsüne göre kurulan bu mahkeme eski Yugoslavya ülkesinde 1.1.1991 tarihinden itibaren 1907 La Haye ve 1949 Cenevre İnsancıl Hukuk Sözleşmeleri hükümlerine, savaş hukukunun teamüli kurallarına, 1948 Soykırım Sözleşmesi hükümlerine ve Nürenberg Mahkemesi kararlarıyla insanlığa karşı suç oluşturduğu kabul ve anılan Güvenlik Konseyi Kararıyla da teyid edilen (Mad. 5) çatışmalar sırasında sivillere karşı girişilen ve öldürme, köleleştirme, işkence, ırza geçme vb. suçları kapsayan hükümlere aykırı olarak işlenen suçlar konusunda yetkili kılınmaktadır. Anılan Statüye göre, aynı konuda ulusal mahkemelerin de yetkili olması ve davaya bakması durumunda Uluslararası Mahkemenin talebi üzerine ulusal mahkemenin vereceği bir kararla yargılama dosyasını Uluslararası Mahkemeye göndermesi gerekmektedir. Yine anılan Statü gerek ulusal mahkemelerce gerekse Uluslararası Mahkemece bir davaya bakılmış ve kesinleşmiş karar verilmişse, Non bis in idem ilkesi uyarınca, bu davaya artık yeniden bakılamayacağını karara bağlamaktadır.
Öte yandan, Uluslararası Mahkeme Statüsüne göre Mahkeme Savcılığı eski Yugoslavya'da belirtilen nitelikteki olaylara ilişkin olarak soruşturma ve araştırmada bulunmak ve gerektiğinde Uluslararası Mahkeme önünde dava açmak yetkisiyle donatılmış olup, sanıkları, mağdurları ve tanıkları sorgulamak ve kanıtları toplamak üzere Birleşmiş Milletler üyesi Devletlerden yardım isteme ve gerektiğinde ilgili Devletle işbirliği içinde ülkede araştırmalarda bulunma hakkına da sahiptir. Yine, Uluslararası Mahkemenin gıyapta yargılama yapmaması ilkesi uyarınca, anılan Statüye göre tutuklanması, gözlem altına alınması ve Uluslararası Mahkemeye sevk edilmesi istenilen sanıklarla ilgili bu işlemlerin sanığın ülkesinde bulunduğu Devlet makamları tarafından gerçekleştirilmesi gerekmektedir. Nihayet, anılan Statü uyarınca, Birleşmiş Milletler üyesi Devletler Uluslararası Mahkemeden gelecek istek üzerine sanıklar hakkında araştırma yapılması ve tüm bilgilerin saptanması, kanıtların toplanması, elde edilen veri ve belgelerin gönderilmesi gibi birçok konuda Uluslararası Mahkeme ile işbirliği yapmak yükümlülüğü altındadır.
Uluslararası Mahkeme ve görevlilerinin yukarıda belirtilen görevleri yerine getirirken Birleşmiş Milletler üyesi Devletlerde dokunulmazlık ve ayrıcalıklardan yararlandırılması da anılan Karar ve Statüde öngörülen bir başka husustur.
Yukarıda belirtilen faaliyetlerin Türkiye'de gerçekleştirilebilmesi için yürürlükteki mevzuat hükümleri yeterli değildir. Bu Kanun Tasarısı yukarıda belirtilen faaliyetlerin Türkiye'de gerçekleştirilebilmesine olanak vermek ve anılan Uluslararası Mahkeme ile ulusal yargı sistemimiz arasında gerekli işbirliğini gerçekleştirmek amacıyla hazırlanmıştır.
Türkiye'nin eski Yugoslavya ve özellikle Bosna-Hersek'teki kanlı olaylarla ilgili olarak tüm ulusumuzca desteklenen dış politikası çerçevesinde, Birleşmiş Milletler Andlaşmasından doğan yükümlülüklerini yerine getirmesine yönelik bu Kanun Tasarısı, aynı zamanda Türkiye'nin uluslararası barışın korunmasına bir katkısını oluşturmaktadır.
MADDE GEREKÇELERİ
Madde 0001:
Bu madde amaç maddesi olup eski Yugoslavya'da 01.01.1991 tarihinden bu yana işlenen ve Birleşmiş Milletler Güvenlik Konseyinin 25.05.1993 tarihli ve 827 sayılı Kararına ekli Statüde belirtilen 1907 La Haye ve 1949 Cenevre İnsancıl Hukuk Sözleşmeleri hükümlerine, savaş hukukunun teamülî kurallarına, 1948 Soykırım Sözleşmesi hükümlerine ve Nüremberg Mahkemesi kararlarıyla insanlığa karşı suç oluşturduğu kabul edilip anılan Güvenlik Konseyi Kararıyla da teyid edilen (Mad. 5) çatışmalar sırasında sivillere karşı girişilen ve öldürme, köleleştirme, işkence, ırza geçme vb. suçları kapsayan hükümlere aykırı olarak işlenen suçları kovuşturmak için kurulan Uluslararası Mahkemenin yetkisine giren konularda Türk adlî makamlarının yetkilerini ve Uluslararası Mahkeme ile işbirliğini düzenlemektir.
Madde 0002:
Bu madde ile Kanunda geçen tanımlara yer verilmiş ve açıklık getirilmiştir.
Madde 0003:
Bu maddenin birinci fıkrası ile Uluslararası Mahkemenin yargı yetkisine giren ve Statü'de belirtilen bir suçun işlenmesi ve suçlunun Türkiye'de bulunması halinde, Türk Ceza Kanunu ve ilgili diğer mevzuat hükümleri uyarınca suçlunun Türk Mahkemelerinde yargılanması kabul edilmektedir. Türk Mahkemelerinin yetkili olması halinde de bu konuda Ankara Mahkemelerinin uzmanlaşmasının uygun olacağı düşüncesinden hareket edilmektedir. Maddenin ikinci fıkrasında aynı suçlarla ilgili olarak, Uluslararası Mahkemenin kovuşturma başlatması ve yargılama yapması halinde Uluslararası Mahkemenin yargı yetkisine öncelik tanınacağı kabul edilmek suretiyle Uluslararası Mahkeme ile Türk Mahkemelerinin karşılıklı yetki konusu düzenlenmektedir.
Madde 0004:
Bu madde ile Türkiye'de hakkında ceza kovuşturması başlayan kişilerle ilgili olarak, Uluslararası Mahkeme tarafından öncelik hakkına dayanarak kovuşturmaya başlanması halinde, Uluslararası Mahkemenin istemi üzerine Türkiye'deki kovuşturmanın Uluslararası Mahkemeye nakli ilke olarak kabul edilmektedir. Ancak, Uluslararası Mahkemenin nakil istemine olumlu cevap verilebilmesi için, kamu davası açılmamış ise o yerde görevli Asliye Ceza Mahkemesinin, kamu davası açılmış ise davaya bakmakta olan Mahkemenin, kendisine Adalet Bakanlığı aracılığıyla ulaştırılacak olan bu istemi incelemesi ve karar vermeden önce sanığın savunmasını alması gerekli görülmektedir. Bu çerçevede Türk Mahkemesi nakil kararını vermeden önce özellikle sanığa isnad edilen fiilin yer ve zaman bakımından Uluslararası Mahkemenin yetkisine girip girmediğini ve sanığın kimliğini incelemekle görevlidir. Mahkeme, Türk mevzuatına göre vereceği nakil kararıyla birlikte kişinin tutuklanmasına da karar verecektir. Bu kişi aleyhinde Türkiye'de herhangi bir suçtan dolayı kovuşturma açılmış bulunması halinde de Uluslararası Mahkeme istemde bulunduğu takdirde, aynı kuralların uygulanarak bu maddenin 1 inci fıkrasında belirtilen Türk Mahkemelerinin nakil istemine ilişkin karar vermesi kabul edilmektedir. Böylece eski Yugoslavya'da Uluslararası Mahkeme Statüsü kapsamına giren bir suçtan dolayı Uluslararası Mahkemenin kovuşturma açtığı bir kimse hakkında Türkiye'de bir başka suç nedeniyle kovuşturma başlatılması halinde de Uluslararası Mahkemenin ilgili kişiyi yargılamasına engel olunmaması sağlanmış olmaktadır.
Bu madde çerçevesinde, Türk Mahkemelerince hakkında gerek eski Yugoslavya'daki fiilleri gerekse TCK çerçevesinde başka bir fiil nedeniyle kovuşturma açılmış kişinin bu dava ya da davaları zamanaşımı süresi bakımından askıya alınmaktadır. Böylece, bu Kanunun 5 inci Maddesine uygun olarak Uluslararası Mahkemenin mahkûmiyet ya da beraat kararı ile kesin bir kararın muhatabı olmayan (örneğin, yetkisizlik kararının) kişiler aleyhine Türk Mahkemeleri önünde açılan davalara Türk Mahkemeleri devam edebilecektir. Ancak, zamanaşımı süresinin çok fazla uzaması ihtimali de gözönünde bulundurularak, ilgili olaylara ilişkin olarak bir azami süre konulmasının da kamu düzeni ve kişi hakları bakımından uygun olacağı sonucuna varılmıştır. Bu çerçevede bu madde ile ilgili davalara ilişkin olarak zamanaşımı süresinin TCK'nun öngördüğü normal sürelerin iki katı olacağı düzenlenmektedir.
Bu maddenin son fıkrası ile, kovuşturmanın nakli konusunda Türk Mahkemelerince verilen kararın ve ilgili evrakın, Adalet Bakanlığı aracılığıyla Uluslararası Mahkemeye iletilmesi öngörülmüştür.
Madde 0005:
Bu madde non bis in idem kuralı ile ilgili olup, Uluslararası Mahkemede yargılanarak kesin hükümle mahkûm olan veya beraat edenler hakkında aynı suçtan dolayı Türkiye'de yeniden kovuşturma yapılmaması konusunu belirtmektedir.
Buna paralel olarak, Türkiye'de yargılanarak kesin hükümle mahkûm olan veya beraat eden kişiler hakkında aynı fiil nedeniyle Uluslararası Mahkemeye gönderilme talebi de kabul edilmeyecektir.
Madde 0006:
Bu madde Uluslararası Mahkeme Statüsü uyarınca yapılacak işbirliği ve adlî yardım taleplerinin, bu Kanun ve 765 sayılı Türk Ceza Kanunu ile uluslararası hukuk ve taraf olduğumuz sözleşmeler uyarınca inceleneceğini ve gerekli kararın alınacağını belirtmektedir. Adlî yardım talepleri ile bu Kanunda yer alan suçlarla ilgili olarak işbirliği talepleri, Adalet Bakanlığınca yetkili adlî mercilere intikal ettirilecek, yetkili adlî merciler de gerek Dışişleri Bakanlığı ve gerekse İnterpol'den gelen bilgileri değerlendirerek bu yöndeki talepleri inceleyerek gerekli kararı alacaktır.
Madde 0007:
Bu madde ile, Türk Mahkemelerince bu kanun uyarınca verilen tutuklama kararları hakkında, Ceza Muhakemeleri Usulü Kanununun 112 nci maddesinin uygulanması öngörülmüştür.
Madde 0008:
Bu madde, Uluslararası Mahkeme ile Türk adlî makamları arasındaki haberleşmenin, Adalet Bakanlığı aracılığı ile yapılacağını belirtmektedir. Buna göre, Uluslararası Mahkeme tarafından yapılacak işbirliği ve adlî yardım talepleri ile tutuklama ve nakil talepleri, Adalet Bakanlığı tarafından yetkili adlî mercie iletilecek, adlî makamların karar ve işlemleri de aynı şekilde Adalet Bakanlığınca Uluslararası Mahkemeye bildirilecektir.
Madde 0009:
Uluslararası Mahkemenin görev ve yetki alanına giren suçlarla ilgili olarak değişik bilgi, belge ve delillerin kamu kurum ve kuruluşlarınca elde edilmesi mümkündür. Bu çeşit bilgi, belge ve delillerin kamu kurum ve kuruluşlarının eline geçtiğinde bunların kaybolmaması, derlenip toparlanarak Uluslararası Mahkemeye gönderilmesi çok önemli bir konudur. Toplanan bilgi, belge ve delillerin Adalet Bakanlığı aracılığıyla Uluslararası Mahkemeye gönderilmesi düşünülmüştür. Kamu kurum ve kuruluşları dışındaki üçüncü şahıslar, özel ve tüzel kişilerin eline geçecek bilgi, belge ve deliller konusunda ise Uluslararası Mahkemeye gönderilme hususu düzenlenmemiş ve bu konuda serbestlik düşünülmüştür. Üçüncü şahısların, özel veya tüzel kişilerin ellerine geçen yahut derlenen bilgi, belge ve deliller bu kişilerce Uluslararası Mahkemeye doğrudan gönderilebilecektir.
Madde 0010:
Bu madde ile Uluslararası Mahkeme önüne çıkarılacak sanık, tanık, bilirkişi ve suçtan zarar gören şahısların yol ve ikâmet giderlerinin karşılanması konusuna açıklık getirilmektedir.
Madde 0011:
Uluslararası Mahkeme tarafından yapılan yargılama sonucu olarak ve kesinleşen mahkumiyete ilişkin kararların ülkemizde geçerli olabilmesi, Ankara Ağır Ceza Mahkemesinin infaz kararı vermesine bağlı olacaktır. Uluslararası Mahkeme kararının infazı ile ilgili talep Adalet Bakanlığına yapılacak ve Adalet Bakanlığı da yetkili Ankara Ağır Ceza Mahkemesine dosyayı gönderecektir. Mahkeme, Uluslararası Mahkemenin verdiği kararı inceleyecek ve bunun yerine getirilmesi için gerekli olan kararı verecektir. Bu madde ile hükmün infazının hürriyeti bağlayıcı cezanın yerine getirilmesini içermesi durumu da düzenlenmektedir. Uluslararası Mahkeme tarafından verilen ve kesinleşen mahkumiyet kararlarının infazı, hükümlüleri kabul edebileceklerini daha önceden Birleşmiş Milletler Güvenlik Konseyine bildiren üye devletlerce yapılabilecektir. Eğer Türkiye böyle bir talepte bulunursa, Mahkemece verilen cezaların infazı, ülkemiz ceza infaz kuralları çerçevesinde ve Uluslararası Mahkemenin gözetiminde gerçekleştirilecektir.
Bu madde ile ayrıca, infaz kararının verilebilmesi için Uluslararası Mahkeme kararının kesinleşmiş olmasının ve sanık hakkında aynı suçtan dolayı Türk mahkemesince verilip kesinleşmiş bir kararın bulunmamasının gerekli olduğu belirtilmiştir.
Madde 0012:
Bu madde ile, Uluslararası Mahkemenin istemine uygun olarak Türk mahkemelerinin verdikleri tutuklama ve nakil ile ilgili kararlar ve Ağır Ceza Mahkemesinin bu Kanunun 11 inci maddesine göre verdiği infaz kararlarına karşı acele itiraz yoluna başvurulabilmesi öngörülmüş, böylece herhangi bir yanlışlığa karşı kişi haklarının azami ölçüde korunmasına özen gösterilmiştir.
Madde 0013:
Bu madde ile Uluslararası Mahkemenin hâkimlerinin, savcı ve yardımcıları ile savcılık personelinin yazı işleri müdürü ve kalem personelinin Türkiye'de, Uluslararası Mahkeme Statüsünün 30 uncu maddesinde belirtildiği şekilde, 13 Şubat 1946 tarihli Birleşmiş Milletler İmtiyazlar ve Dokunulmazlıklar Sözleşmesi hükümleri gereği olarak dokunulmazlık, bağışıklık, ayrıcalık ve kolaylıklardan yararlanmaları konusu düzenlenmiştir. Belirtilen dokunulmazlık ve ayrıcalıklar görev sırasında tam bir serbestlik içinde çalışma olanağı sağlayacaktır.
Madde 0014:
Yürürlük maddesidir. Ancak, bu Kanun ile Uluslararası Mahkemenin eski Yugoslavya ülkesindeki 1.1.1991 tarihinden sonraki olaylarla sınırlı olarak yargı yetkisinin sürdüğü sürece Türkiye'de etki doğurması amaçlandığı için Uluslararası Mahkemenin görevi sona erdiği andan itibaren bu Kanunun da yürürlükten kalkması öngörülmektedir.
Madde 0015:
Yürütme maddesidir.
Dışişleri Komisyonu Raporu
T.C.
Türkiye Büyük Millet Meclisi
Dışişleri Komisyonu
Esas No	1/396
Karar No	17
31.01.2003
TÜRKİYE BÜYÜK MİLLET MECLİSİ BAŞKANLIĞINA
Eski Yugoslavya da İşlenen Bazı Suçların Kovuşturulması Hakkında Kanun Tasarısı Komisyonumuzun 29 Ocak 2003 tarihli 3 üncü toplantısında Dışişleri Bakanlığı ve Adalet Bakanlığı temsilcilerinin katılmalarıyla görüşülmüştür.
Eski Yugoslavya ülkesinde uluslararası hukuka uygun olarak yeni devletlerin kurulması sürecinde karşılaşılan sorunlara, Devletlerin ülke bütünlüğüne ve egemenliklerine saygı,birbirlerinin içişlerine karışmama ve kuvvete başvurmama ilkeleri çerçevesinde çözüm yolları aranmasına, Sırbistan yönetimince izlenen aşırı milliyetçi ve yayılmacı politika imkân vermemiş ve Bosna-Hersek in bağımsızlık ve ülke bütünlüğüne yönelik saldırılar, yoğun etnik temizlik ve insan hakları ihlalleriyle desteklenmiştir.
Uluslararası toplum bu gelişmeler karşısında BM Güvenlik Konseyi nin kararıyla Yugoslavya ya (Sırbistan-Karadağ) yaptırımlar uygulamaya başlamıştır. Daha sonra Güvenlik Konseyi nin 827 sayılı kararı ile Eski Yugoslavya Ülkesinde 1.1.1991 Tarihinden İtibaren İşlenen Uluslararası İnsancıl Hukukun Ağır İhlallerinden Sorumlu Suç Faillerinin Yargılanması İçin Uluslararası Mahkeme kurulmuş ve görevine başlamıştır. Bu karar Türkiye nin de içinde bulunduğu üye devletleri bağlayıcı bir karardır.
Güvenlik Konseyi Uluslararası Mahkemenin yetki ve faaliyetlerini düzenleyen bir statüyü de 827 Sayılı kararının eki olarak kabul etmiş bulunmaktadır. Bu statüye göre aynı konuda ulusal mahkemelerin de yetkili olması ve davaya bakması durumunda Uluslararası Mahkemenin talebi üzerine ulusal mahkemenin vereceği bir kararla yargılama dosyasını Uluslararası Mahkemeye göndermesi gerekmektedir. Bu mahkeme savcılığı gerektiğinde BM üyesi ilgili Devletle işbirliği yapmak hakkına sahiptir.
Belirtilen bu faaliyetlerin Türkiye de gerçekleştirilebilmesine olanak sağlamak ve Uluslararası Mahkeme ile gerekli işbirliğini gerçekleştirmek amacıyla hazırlanan Tasarı Komisyonumuzca uygun görülerek aynen kabul edilmiştir.
Raporumuz havalesi gereğince Adalet Komisyonuna gönderilmek üzere Başkanlığa saygı ile arzolunur.
Adalet Komisyonu Raporu
T.C.
Türkiye Büyük Millet Meclisi
Adalet Komisyonu
Esas No	1/396
Karar No	20
15.04.2003
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca, 20.1.2003 tarihinde tali komisyon olarak Dışişleri Komisyonuna, esas komisyon olarak da Komisyonumuza havale edilmiş bulunan Eski Yugoslavya da İşlenen Bazı Suçların Kovuşturulması Hakkında Kanun Tasarısı (1/396), Komisyonumuzun 10.4.2003 tarihli 15 nci birleşiminde, Adalet ve Dışişleri Bakanlıkları temsilcilerinin de katılmalarıyla incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiştir.
Tasarının 3 üncü maddesinde yer alan fıkraların her ikisinin de yetki konusu ile ilgili olması ve ikinci fıkranın karşılıklı yetki konusunda Uluslararası Mahkemenin yetkisinin önceliğini belirtmesi nedeniyle Türk Mahkemelerinin yetkisinden bahseden birinci fıkrada yer almasının daha doğru olacağı düşünülerek bu fıkralar Ancak kelimesi ile birleştirilmiştir.
Tasarının 4 üncü maddesi Uluslararası Mahkemenin yetkisinin önceliğini Statüye uygun şekilde belirginleştirecek ve izlenecek usulü daha açık olarak ifade edecek şekilde değiştirilmiştir. Bu madde ile Türkiye de hakkında ceza kovuşturması başlayan kişilerle ilgili olarak, Uluslararası Mahkeme tarafından öncelik hakkına dayanarak kovuşturmaya başlanması halinde, Uluslararası Mahkemenin istemi üzerine Türkiye deki kovuşturmanın Uluslararası Mahkemeye nakli ilke olarak kabul edilmektedir. Maddede yapılan değişikliklerle, Uluslararası Mahkemenin nakil istemine olumlu cevap verilebilmesi için, istenen kişinin bulunduğu yerdeki Cumhuriyet savcısının kendisine, Adalet Bakanlığı aracılığı ile ulaştırılacak olan bu istemi incelemesi, sanığın kimliğini saptayarak sorgusunu yapması, hakkındaki isnadın Uluslararası Mahkemenin yetkisine dair suçlardan olup olmadığını tespit etmesi, ayrıca sanığın tutuklanmasına ilişkin kararın Asliye Ceza Mahkemesi yerine, Ceza Muhakemeleri Usulü Kanunu uyarınca bu konuda genel görevli mahkeme olan Sulh Ceza Mahkemesi tarafından verilmesi uygun görülmüştür.
Tasarının 5 inci maddesinin kenar başlığı Uluslararası Mahkeme Statüsünün 10 uncu maddesinde yer alan non bis in idem kuralını daha iyi ifade etmesi nedeniyle Yeniden yargılama yasağı olarak değiştirilmiş, ikinci fıkrada yapılan değişiklikle Türkiye de yargılanarak, işledikleri iddia edilen fiiller hakkında Türk Ceza Mevzuatının öngördüğü hükümlere göre kesin hükümle mahkum edilen veya beraat eden yabancıları Uluslararası Mahkemenin yeniden yargılayabilmesi Türk yargı mercileri tarafından verilecek karara bağlanmıştır.
Tasarının 11 inci maddesinin birinci fıkrasında yer alan deklarasyonun ibaresi bildirimin şeklinde değiştirilmiş, ikinci fıkrada yapılan değişiklikle sanık hakkında aynı suçtan dolayı Türk mahkemesince verilip kesinleşmiş ve infaz edilmiş bir kararın bulunması halinde, bu cezanın Uluslararası Mahkeme tarafından verilen cezadan mahsup edileceği hükme bağlanmıştır. Bu hüküm aynı zamanda uluslararası ceza hukukunun genel ilkelerindendir.
Tasarının 12 nci maddesinde yapılan değişiklikle, ağır ceza mahkemesinin 11 inci maddeye göre vereceği infaz kararı aleyhine, acele itiraz yerine Uluslararası Mahkemenin yetkisi dahilindeki suçların önemi dikkate alınarak temyiz yolunun açık olması sağlanmıştır.
Tasarının diğer maddeleri, Bakanlar Kurulundan gelen şekli ile aynen kabul edilmiştir.
Raporumuz, Genel Kurulun onayına sunulmak üzere saygı ile arz olunur.
Madde 0001: Amaç
Bu Kanunun amacı, eski Yugoslavya Ülkesinde 01.01.1991 tarihinden bu yana işlenen ve Birleşmiş Milletler Güvenlik Konseyi'nin 827 (1993) sayılı Kararına ekli Statüde belirtilen suçları kovuşturmak için kurulan Uluslararası Mahkemenin yetkisine giren konularda Türk adli makamlarının yetkilerini ve Uluslararası Mahkeme ile işbirliğini düzenlemektir.
Madde 0002: Tanımlar
Bu Kanunda geçen;
827 (1993) sayılı Karar : Birleşmiş Milletler Güvenlik Konseyi'nin aldığı 25.05.1993 tarihli ve 827 (1993) sayılı Kararı,
Uluslararası Mahkeme : Eski Yugoslavya Ülkesinde 01.01.1991 tarihinden itibaren uluslararası insancıl hukukun ağır ihlallerinden sorumlu suç faillerini yargılamak için 827 (1993) sayılı Karar ile kurulan Uluslararası Mahkemeyi,
Statü : Uluslararası Mahkemenin çalışması ile ilgili temel usul ve esasları düzenleyen ve 827 (1993) sayılı Kararın ekini oluşturan Statüyü,
İfade eder.
Madde 0003: Karşılıklı yetki
Uluslararası Mahkemenin yargı yetkisine giren ve Statüde belirtilen bir suçu işleyen kimse, Türkiye de bulunduğu takdirde, Türk Ceza Kanunu ve ilgili mevzuat uyarınca Türk mahkemelerinde yargılanır. Bu konuda Ankara mahkemeleri yetkilidir. Ancak, Uluslararası Mahkemenin yetki yönünden ulusal yargıya önceliği vardır.
Madde 0004: Ceza kovuşturmalarının nakli
Türkiye de hakkında ceza kovuşturması başlamış bir kimseyle ilgili olarak, kovuşturmanın herhangi bir aşamasında Uluslararası Mahkeme, yargılama önceliğine dayanarak, kovuşturmanın nakli isteminde bulunduğu takdirde, bu talep Adalet Bakanlığınca istenen kişinin bulunduğu yerdeki Cumhuriyet Başsavcılığına gönderilir. Cumhuriyet savcısı önce bu kişinin kimliğini saptar, hakkındaki isnadın Uluslararası Mahkemenin yetkisine dair olan suçlardan olup olmadığını tespit eder, sanığın sorgusunu yaparak, incelemelerinin sonucuna göre sanığı tutuklanması için Sulh Ceza Mahkemesine başvurur. Sulh Ceza Mahkemesince bu konuda gerekli karar verilir.
Dava görülmekte iken böyle bir istem Adalet Bakanlığı tarafından iletildiğinde, mahkemece durma kararı verildikten sonra sanığın Uluslararası Mahkemeye sevkine karar verilir. Kararın infazı konusundaki işlemler Adalet Bakanlığınca yerine getirilir.
Nakil kararının verilebilmesi için fiilin Uluslararası Mahkemenin yer ve zaman bakımından yetkisi içinde olması şarttır. Bu kişi aleyhinde Türkiye de, herhangi bir suçtan dolayı kovuşturma yapılmakta olması, birinci ve ikinci fıkra hükümlerinin uygulanmasını engellemez. Bu takdirde, Türkiye de yargılanacak suçlar yönünden kovuşturmanın yeniden başlamasına kadar zamanaşımı işlemez.
Kovuşturmanın nakli konusunda verilen karar, Adalet Bakanlığı aracılığı ile Uluslar-arası Mahkemeye bildirilir ve ilgili evrak da aynı yoldan gönderilir.
Madde 0005: Yeniden yargılama yasağı
Uluslararası Mahkemede yargılanarak kesin hükümle mahkûm olan veya beraat edenler hakkında aynı suçtan dolayı Türkiye de kovuşturma yapılamaz.
Türkiye de yargılanarak, işledikleri iddia edilen fiiller hakkında Türk Ceza mevzuatının öngördüğü hükümlere göre kesin hükümle mahkûm edilen veya beraat eden yabancıları Uluslararası Mahkemenin yeniden yargılayabilmesi için Türk yargı mercileri tarafından gerekli karar verilir.
Madde 0006: İşbirliği ve adli yardım talepleri
Bu Kanun kapsamına giren suçlara ilişkin olarak Uluslararası Mahkemenin Statüsü uyarınca yapılacak işbirliği ve adli yardım talepleri, bu Kanun ve ilgili mevzuat hükümleri uyarınca yetkili adli makamlar tarafından incelenir ve gerekli karar alınır.
Madde 0007: Tutuklama
Bu Kanun uyarınca verilen tutuklama kararları hakkında, Ceza Muhakemeleri Usulü Kanununun 112 nci maddesi uygulanır.
Madde 0008: Taleplerin iletilmesi ve haberleşme
Bu Kanun hükümleri dairesinde Uluslararası Mahkeme tarafından yapılacak işbirliği ve adli yardım talepleri ile tutuklama ve nakil talepleri, Adalet Bakanlığı tarafından yetkili adli mercie iletilir. Adli makamların karar ve işlemleri de aynı şekilde Adalet Bakanlığınca Uluslararası Mahkemeye bildirilir.
Madde 0009: Bilgi, belge ve delillerin devri
Bu Kanun kapsamına giren suçlarla ilgili olarak kamu kurum ve kuruluşlarınca elde edilen bilgi, belge ve deliller Adalet Bakanlığı aracılığı ile Uluslararası Mahkemeye gönderilir.
Madde 0010: Nakil giderleri
Uluslararası Mahkeme önüne çıkarılacak sanık, tanık, bilirkişi ve suçtan zarar gören şahısların yol ve ikamet giderleri, Statü uyarınca Uluslararası Mahkeme tarafından karşılanır.
Madde 0011: Uluslararası Mahkeme kararının infazı
Uluslararası Mahkeme tarafından verilen hükmün Türkiye de infazının istenmesi halinde, Adalet Bakanlığının talebi üzerine Ankara Ağır Ceza Mahkemesince karar verilir. Hükmün infazı hürriyeti bağlayıcı cezanın yerine getirilmesini içerdiği takdirde, Statü gereğince yazılı bildirimin yapılmış olması şarttır.
İnfaz kararının verilebilmesi için Uluslararası Mahkeme kararının kesinleşmiş olması gerekir. Sanık hakkında aynı suçtan dolayı Türk Mahkemesince verilip kesinleşmiş ve infaz edilmiş bir kararın bulunması halinde, bu ceza Uluslararası Mahkemece verilen cezadan mahsup edilir.
Madde 0012: Kanun yolları
Bu Kanun hükümleri gereğince tutuklama ve nakil ile ilgili kararlar aleyhine acele itiraz yoluna gidilebilir. Ağır Ceza Mahkemesince 11 inci maddeye göre verilecek karara karşı temyiz yolu açıktır.
Madde 0013: Dokunulmazlık ve ayrıcalıklar
Uluslararası Mahkeme, hâkimler, savcı ve savcılık personeli, yazı işleri müdürü ve kalem personeli Türkiye'de Uluslararası Mahkeme Statüsünün 30 uncu maddesi hükümleri uyarınca dokunulmazlık, ayrıcalık ve kolaylıklardan yararlanırlar.
Madde 0014: Yürürlük
Bu Kanun yayımı tarihinde yürürlüğe girer ve Uluslararası Mahkemenin eski Yugoslavya Ülkesinde işlenen suçlarla ilgili yargılama faaliyetlerinin sona ermesi ile yürürlükten kalkar.
Madde 0015: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
