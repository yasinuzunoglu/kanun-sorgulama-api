132 sayılı Türk Standardları Enstitüsü ile İlgili Bazı Düzenlemeler Hakkında Kanun
Yayımlandığı Resmî Gazete Tarihi: 22.11.1960
Yayımlandığı Resmî Gazete Sayısı: 10661
Kabul Tarihi	18.11.1960
Madde 0001: Kuruluş ve gaye
(16.05.1985 tarih ve 3205 sayılı Kanunun 1 inci maddesiyle değişen şekli.) Her türlü madde ve mamulleri ile usul ve hizmet standartlarını yapmak gayesiyle Türk Standartları Enstitüsü kurulmuştur.
Enstitü, tüzelkişiliği haiz, özel hukuk hükümlerine göre yönetilen bir Kamu Kurumu olup kısa adı ve markası TSE dir. Bu marka çeşitli şekillerde gösterilir. Türk Standartları Enstitüsünün müsaadesi olmadan bu marka hiçbir şekil ve şart altında kullanılamaz.
Yalnız Türk Standartları Enstitüsü tarafından kabul edilen standartlar Türk Standardı adını alır.
Bu Standartlar ihtiyari olup; standardın ilgili olduğu Bakanlığın onayı ile mecburi kılınabilir. Bir standardın mecburi kılınabilmesi için Türk Standardı olması şarttır. Mecburi kılınan standartlar Resmi Gazetede yayımlanır.
Enstitünün ilgili olduğu Bakanlık Başbakanlıktır.
(Fıkra 02.11.2011 tarih ve 28103 sayılı Resmi Gazetede yayımlanan 0662 sayılı Khk ile Değişmiştir.) Türk Standardları Enstitüsünün merkezi Ankara'dadır. Enstitü, yurt içinde Yönetim Kurulunun teklifi ve ilgili Bakanın onayıyla, yurt dışında sayısı onu geçmemek üzere Bakanlar Kurulu kararıyla belirlenecek yerlerde temsilcilikler kurabilir.
(Fıkra 02.11.2011 tarih ve 28103 sayılı Resmi Gazetede yayımlanan 0662 sayılı Khk ile eklenmiştir.) Enstitünün her türlü yayını, 5/12/1951 tarihli ve 5846 sayılı Fikir ve Sanat Eserleri Kanununa tâbidir.
Madde 0002: Görevleri
Türk Standardları Enstitüsünün görevleri şunlardır:
Her türlü standardları hazırlamak veya hazırlatmak,
Enstitü bünyesinde veya hariçte hazırlanan standardları tetkik ve uygun bulduğu takdirde Türk Standartları olarak kabul etmek,
(17.08.1983 tarih ve 2881 sayılı Kanunun 2 nci maddesiyle değişen şekli.) Kabul edilen standartları, yayınlamak ve ihtiyari olarak uygulanmalarını teşvik etmek, (1)
Hususi ve resmi sektörün talebi üzerine standardları veya projelerini hazırlamak ve mütalaa vermek,
(16.05.1985 tarih ve 3205 sayılı Kanunun 2 nci maddesiyle değişen şekli.) Standartlar konusunda her türlü ilmi ve teknik incelemelerle araştırmalarda bulunmak, yabancı memleketlerdeki benzeri çalışmaları takip etmek, Milletlerarası ve yabancı standart kurumları ile münasebetler kurmak ve bunlarla işbirliğinde bulunmak,
Üniversiteler ve diğer ilmi, teknik kurum ve mÜesseselerle iş birliği sağlamak, standardizasyon konularında yayın yapmak, milli ve milletlerarası standardlardan arşivler meydana getirmek ve ilgililerin faydalanmalarına sunmak,
Standardlarla ilgili araştırma maksadiyle ve ihtiyari standardların tatbikatında kontrol için laboratuvarlar kurmak, muayene, analiz ve deneyleri, resmi veya hususi sektörün talep edeceği teknik çalışmaları yapmak ve rapor vermek,
Yurtta standard işlerini yerleştirmek ve geliştirmek için elemanlar yetiştirmek ve bu maksatla kurslar açmak ve seminerler tertiplemek,
Türk Standardları Enstitüsünün bu görevlerinin öncelik esasına göre tanzimi Genel Kurulca kararlaştırılır ve ilgililere duyurulur.
(08.06.1984 tarih ve 221 sayılı KHK. nin 2 nci maddesiyle eklenmiştir.) Standartlara uygun ve kaliteli üretimi teşvik edecek her türlü çalışmaları yapmak ve bunlarla ilgili belgeleri tanzim etmek,
(16.05.1985 tarih ve 3205 sayılı Kanunun 2 nci maddesiyle eklenmiştir.) Metroloji ve kalibrasyon ile ilgili araştırma ve geliştirme çalışmaları yapmak ve gerekli laboratuvarları kurmak.
(1) 02.11.2011 Tarih ve 28103 Sayılı Resmi Gazetede Yayınlanan 0662 Sayılı Khk ile birinci fıkrasının (C) bendinde yer alan mecburi olarak yürürlüğe konmalarında fayda görülenleri, ilgili bakanlığın onayına sunmak, ibaresi yürürlükten Kaldırılmıştır.
Madde 0003: Organlar
Türk Standardları Enstitüsünün organları Genel Kurul, Teknik Kurul, Yönetim Kurulu ve Denetleme Kurulu ile İhtisas Kurullarıdır.
Madde 0004: Genel Kurul
(08.06.1984 tarih ve 221 sayılı KHK. nin 3 üncü maddesiyle değişen şekli.) Genel Kurul, Türk Standartları Enstitüsünün en yüksek karar organıdır.
(Fıkra 02.11.2011 tarih ve 28103 sayılı Resmi Gazetede yayımlanan 0662 sayılı Khk ile Değişmiştir.) Genel Kurul aşağıdaki üyelerden meydana gelir:
a) Başbakanlık ve Bilim, Sanayi ve Teknoloji Bakanlığı tarafından görevlendirilecek üçer temsilci,
b) Ekonomi Bakanlığı, Gümrük ve Ticaret Bakanlığı ile Kalkınma Bakanlığı tarafından görevlendirilecek ikişer temsilci,
c) Aile ve Sosyal Politikalar Bakanlığı, (1)Çalışma ve Sosyal Güvenlik Bakanlığı, Çevre ve Şehircilik Bakanlığı, Enerji ve Tabii Kaynaklar Bakanlığı, Gıda, Tarım ve Hayvancılık Bakanlığı, Maliye Bakanlığı, Milli Savunma Bakanlığı, Orman ve Su İşleri Bakanlığı, Sağlık Bakanlığı, Ulaştırma Bakanlığı, Genelkurmay Başkanlığı, Sayıştay Başkanlığı, Türkiye Bilimsel ve Teknolojik Araştırma Kurumu, Küçük ve Orta Ölçekli İşletmeleri Geliştirme ve Destekleme İdaresi Başkanlığı, Devlet Malzeme Ofisi ve Türk Akreditasyon Kurumu tarafından görevlendirilecek birer temsilci,
d) Üniversitelerden Yükseköğretim Kurulunca seçilecek yedi temsilci,
e) Türkiye Odalar ve Borsalar Birliğince görevlendirilecek onbir temsilci.
Genel Kurul, üyeleri arasından seçilecek bir Başkan ve iki katipten meydana gelen Başkanlık Divanı tarafından yönetilir. Başkan, katiplerden birini Başkanvekilliği ile görevlendirebilir.
Genel Kurul üyeleri 3 yıl için görevlendirilirler. Herhangi bir sebeple bu görevleri sona erenlerin yerine kalan süreyi tamamlamak üzere Kurumlarınca yeni üye görevlendirilir.
Genel Kurul, Enstitü Yönetim Kurulunun çağrısı üzerine her yıl Mayıs ayı içinde olağan toplantısını yapar. Ayrıca, Yönetim Kurulunun veya Genel Kurulun kararlaştırdığı tarihte veya Genel Kurul üyelerinin üçte birinin isteği üzerine olağanüstü toplantıya çağırılır.
Genel Kurul üye tamsayısının çoğunluğu ile toplanır ve toplantıya katılanların çoğunluğu ile karar alır;toplantılarda salt çoğunluk sağlanamazsa ertesi gün gelen üyelerle toplantı yapılır, kararlar toplantıda hazır bulunan üyelerin çoğunluğu ile alınır. Seçimlerde de aynı usul uygulanır.
Genel Kurulun başlıca görevleri şunlardır:
Enstitü Başkanını ve Yönetim Kurulu Üyelerini seçmek,
Enstitünün yıllık çalışma programını kabul etmek,
Bütçe ve kesinhesabı kabul etmek,
Denetleme Kurulunun raporunu incelemek ve Yönetim Kurulunu ibra etmek,
(Bent 02.11.2011 tarih ve 28103 sayılı Resmi Gazetede yayımlanan 0662 sayılı Khk ile Yürürlükten Kaldırılmıştır.)
Enstitü ihtiyaçları için gayrimenkul satın almak, inşa ettirmek veya satmak konularında Yönetim Kuruluna yetki vermek,
(Bent 02.11.2011 tarih ve 28103 sayılı Resmi Gazetede yayımlanan 0662 sayılı Khk ile Yürürlükten Kaldırılmıştır.)
Kanunla verilen diğer görevleri yerine getirmek.
(1) Altı Çizili İbare 19.02.2014 Tarih ve 28918 sayılı Resmi Gazetede Yayımlanan 6518 Sayılı Kanun İle eklenmiştir.
Madde 0005:
Türk Standardları Enstitüsünün gayelerine yararlıkları dokunanlarla standard çalışmalarında ilmi ve teknik başarı gösterenlere Genel Kurulca fahri üyelik verilebilir. Fahri üyeler, Genel Kurul toplantılarına katılabilirler fakat oya iştirak etmezler.
Madde 0006: Teknik Kurul
(17.04.1981 tarih ve 2449 sayılı Kanunun 2 nci maddesiyle değişen şekli.) Teknik Kurul, Enstitüce hazırlanan standartları kabul eden (1) teknik bir organdır.
Teknik Kurul aşağıdaki üyelerden oluşur:
Yönetim Kurulu Başkan ve Üyeleri,
İhtisas Kurulu Başkanları,
(16.05.1985 tarih ve 3205 sayılı Kanunun 4 üncü maddesiyle değişen şekli.)Aile ve Sosyal Politikalar, (2) Bayındırlık ve İskan, Tarım Orman ve Köyişleri, Sanayi ve Ticaret ile konuyla ilgili bakanlıkların, Devlet Planlama Teşkilatı Müsteşarlığının ve Hazine ve Dış Ticaret Müsteşarlığının Genel Kurulda bulunan yalnız birer temsilcileri,
Üniversitelerin Genel Kurulda bulunan temsilcilerinden Genel Kurulca seçilecek üç temsilci,
(16.05.1985 tarih ve 3205 sayılı Kanunun 4 üncü maddesiyle değişen şekli.) Türkiye Ticaret Odaları, Sanayi Odaları, Deniz Ticaret Odaları ve Ticaret Borsaları Birliği, temsilcilerinden Genel Kurulca seçilecek üç temsilci,
Teknik Kurul, Enstitü Başkanının bulunmaması; halinde Başkan Yardımcısının Başkanlığında toplanır.
Teknik Kurul üye tamsayısının çoğunluğu ile toplanır ve toplantıya katılanların üçte iki çoğunluğu ile karar alır.
Kurul yılda en az iki kez toplanır. Kurulu, Enstitü Başkanı bulunmaması halinde Başkan Yardımcısı toplantıya çağırır.
(1) 02.11.2011 Tarih ve 28103 Sayılı Resmi Gazetede Yayınlanan 0662 Sayılı Khk ile birinci fıkrasında yer alan ve bunlardan zorunlu olarak yürürlüğe konmaları gerekenleri belirleyen ibaresi yürürlükten Kaldırılmıştır.
(2) Altı Çizili İbare 19.02.2014 Tarih ve 28918 sayılı Resmi Gazetede Yayımlanan 6518 Sayılı Kanun İle eklenmiştir.
Madde 0007: Yönetim Kurulu
(17.04.1981 tarih ve 2449 sayılı Kanunun 3 üncü maddesiyle değişen şekli.) Yönetim Kurulu, Türk Standartları Enstitüsünün yürütme organıdır.
Yönetim Kurulu; üç üyesi 4 üncü maddenin ikinci fıkrasının (a), (b) ve (c) bentlerinde belirtilen temsilciler arasından, birer üyesi aynı fıkranın (d) ve (e) bentlerinde belirtilen temsilciler arasından seçilmek üzere beş üyeden oluşur; aynı usûlle yedek üyeler belirlenir. Enstitü Başkanı Yönetim Kurulunun da Başkanıdır. Enstitüyü Enstitü Başkanı temsil eder ve Enstitünün ita amiridir.
Başkan ile asıl ve yedek üyeler(1) üye, Genel Kurul tarafından, kendi üyeleri arasından gizli oyla üç yıl için seçilir. Görev süresi bitenler yeniden seçilebilir. Başkanın belirleyeceği üye Başkan Yardımcılığı görevini yapar. Yönetim Kurulu Üyelerinden birini muhasip üye olarak görevlendirir.
Yönetim Kurulu Başkanı, 4 üncü maddenin ikinci fıkrasının (a), (b), (c) ve (d) bentlerinde(1) sayılan Genel Kurul üyeleri arasından seçildiği takdirde, kurumundan bu süre için maaşsız izinli sayılır. İzinli sayıldığı süreler terfiinde, keseneklerinin kendisi ve karşılıklarının Türk Standartları Enstitüsünce ödenmesi kaydıyla emekliliğinde fiili hizmet olarak hesaba katılır. Bu kişinin T. C Emekli Sandığı ile ilgisi 5434 Sayılı Kanuna 8 Temmuz 1971 tarihli ve 1425 Sayılı Kanunla eklenen Ek-2 nci madde esaslarına göre sürdürülür.
Yönetim Kurulunu Başkan, bulunmaması halinde Başkan Yardımcısı toplantıya çağırır. Yönetim Kurulu çoğunlukla toplanır ve toplantıya katılanların çoğunlğu ile karar alır. Oyların eşitliği halinde Başkanın oyu istikametinde karar verilir.
Yönetim Kurulunun başlıca görevleri şunlardır:
(Bent 02.11.2011 tarih ve 28103 sayılı Resmi Gazetede yayımlanan 0662 sayılı khk ile Değişmiştir.) Yönetmelik ve diğer düzenleyici işlem tasarılarını onaylamak, Enstitüde yeni birimler kurulmasına veya mevcut birimlerin birleştirilmesine ya da kaldırılmasına karar vermek, Enstitü kadrolarını belirlemek;
(Bent 02.11.2011 tarih ve 28103 sayılı Resmi Gazetede yayımlanan 0662 sayılı khk ile Değişmiştir.) Enstitü bütçesini ve çalışma programını Genel Kurula sunmak, Genel Kurulun aldığı kararları ve onayladığı çalışma programını uygulamak;
Genel Sekreteri, yardımcılarını ve diğer personeli atamak;
İhtisas Kurulları başkanlarını ve üyelerini tespit etmek;
Kanunun bu Kurula verdiği diğer görevleri yerine getirmek.
(1) 02.11.2011 Tarih ve 28103 Sayılı Resmi Gazetede Yayınlanan 0662 Sayılı Khk ile üçüncü fıkrasında yer alan ve üyeler ile üç yedek üye ibaresi ile asıl ve yedek üyeler şeklinde, aynı maddenin dördüncü fıkrasında yer alan 4 ncü Maddenin 1, 2 ve 3 ncü fıkralarında ibaresi 4 üncü maddenin ikinci fıkrasının (a), (b), (c) ve (d) bentlerinde şeklinde değiştirilmiştir.
Madde 0008: Denetleme Kurulu
(16.05.1985 tarih ve 3205 sayılı Kanunun 5 inci maddesiyle değişen şekli.) Türk Standartları Enstitüsünün hesapları ve bunlarla ilgili muameleleri, Genel Kurul üyesi olan veya olmayan Başbakanlığın, Maliye ve Gümrük Bakanlığının Sanayi ve Ticaret Bakanlığının elemanları arasından Başbakanlıkça görevlendirilen birer kişiden teşekkül eden üç kişilik bir kurul tarafından denetlenir.
Denetleme Kuruluna, üyelerden her biri birer yıl süre ile başkanlık eder.
Denetleme Kurulu üye tamsayısıyla toplanır ve çoğunlukla karar alır.
Denetleme Kurulu yıl içinde de lüzumlu gördüğü zaman denetleme yapabilir; Yıllık raporunu en geç Nisan ayının Otuzuncu gününe kadar hazırlar ve Genel Kurula sunmak üzere Enstitü Başkanına verir.
Denetleme Kurulu, Denetimi sırasında, suç işlendiğini tespit ederse, durumu Enstitü Başkanına ve lüzum gördüğünde adli makamlara da bildirir.
Madde 0009: İhtisas Kurulları
(17.08.1983 tarih ve 2881 sayılı Kanunun 3 üncü maddesiyle değişen şekli.) İhtisas kurulları, Türk Standartları Enstitüsünün ilmi inceleme ve standartları hazırlama kurullarıdır. Bunlar, Genel Kurul kararıyla kurulurlar.
İhtisas kurullarına bağlı olarak komiteler de kurulabilir. İhtisas kurullarının ve komitelerin oluşturulmasında özellikle üniversite öğretim elemanları ile uzmanlardan yararlanılır. Çalışma saatleri dışında görev yapacak olan öğretim elemanlarına Türk Standartları Enstitüsünce ödenecek huzur hakkı ve ücretler, bağlı oldukları birimin döner sermayesine gelir kaydedilmez.
İhtisas kurulları ile komitelerin görevleri, yetkileri, çalışma usul ve esasları yönetmelikte gösterilir. Bu yönetmelik Resmi Gazete de yayımlanır.
Madde 0009/A: Teknik komiteler
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
Enstitünün, standard hizmetleriyle ilgili görevleri kapsamında bilimsel incelemelerde bulunmak ve standard hazırlamak amacıyla, Yönetim Kurulunca ilgili ürün, hizmet veya sektör adıyla teknik komiteler kurulabilir. Teknik komitelerin görevleri, çalışma usul ve esasları, üye sayısı, başkan ve üyelerinin nitelikleri ve seçimi ile diğer hususlar yönetmelikle düzenlenir.
Madde 0010: Genel Sekreter
(17.04.1981 tarih ve 2449 sayılı Kanunun 6 ncı maddesiyle değişen şekli.) Yönetim Kurulunca, Enstitünün idari ve sekreterya işlerini yürütmek üzere, bu Başkana(1) karşı sorumlu, Yönetim Kurulu ve Genel Kurul üyeleri dışından bir Genel Sekreter ve üç(1) yardımcı atanır.
(08.06.1984 tarih ve 221 sayılı KHK. nin 6 ncı maddesiyle değişen şekli.) Genel Sekreter oylamalara katılmaksızın Genel Kurul ve Yönetim Kurulu toplantılarına katılır.
Genel Sekreterin bulunmaması halinde Genel Sekreterlik görevini yardımcılarından biri yapar.
(1) 02.11.2011 Tarih ve 28103 Sayılı Resmi Gazetede Yayınlanan 0662 Sayılı Khk ile birinci fıkrasında yer alan bu Kurula ibaresi Başkana, iki ibaresi üç şeklinde değiştirilmiş
Madde 0010/A: Personel
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
(1. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(2. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(3. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(4. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(5. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(6. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
(7. Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK nın 96. Maddesi ile Yürürlükten Kaldırılmıştır.)
Enstitü personelinin ücretleri ile diğer malî hakları, 631 sayılı Kanun Hükmünde Kararnamenin 14 üncü maddesi ve anılan madde uyarınca yürürlüğe konulan mevzuat hükümleri çerçevesinde, kurum içi hiyerarşi gözetilerek Yönetim Kurulunca tespit edilir.
(Fıkra 26.03.2020 tarih ve 31080 sayılı Resmi Gazetede yayımlanan 7226 sayılı Kanunun 3. maddesi ile Eklenmiştir) Enstitü, belirli süreli, geçici nitelikte ve özel bilgi ve uzmanlık gerektiren işlerde yurt içinde ve yurt dışında iş akdiyle Enstitü dışından inceleme elemanı çalıştırabilir. Bunların günlük inceleme ücreti, asgari ücretin aylık brüt tutarının %25'ini aşmamak üzere Yönetim Kurulu tarafından belirlenir.
(Fıkra 26.03.2020 tarih ve 31080 sayılı Resmi Gazetede yayımlanan 7226 sayılı Kanunun 3. maddesi ile Eklenmiştir) 22/5/2003 tarihli ve 4857 sayılı İş Kanunu kapsamında istihdam edilenler haricindeki Enstitü personeline uygulanacak disiplin cezaları ile ceza gerektiren fiil ve haller hususunda 14/7/1965 tarihli ve 657 sayılı Devlet Memurları Kanununun 125 inci maddesi uygulanır. Ancak aynı maddede yer alan aylıktan kesme cezası brüt ücretten 1/30-1/8 arasında kesinti yapılması; Devlet memurluğundan çıkarma cezası Enstitüye bir daha atanmamak üzere işten çıkarma şeklinde uygulanır. Enstitü personelinin disiplin ile ilgili işlemlerini yürütmek üzere merkezde disiplin kurulu ve yüksek disiplin kurulu kurulur. Bu personelin disiplin işlemlerine ilişkin diğer hususlarda bu Kanunda yer alan hükümler dışında, Enstitünün teşkilat yapısı ve personelinin statüsü göz önüne alınarak, 657 sayılı Kanunun Dördüncü Kısmının Disiplin başlıklı Yedinci Bölümünde yer alan hükümler uygulanır.
Madde 0010/B: TSE Uzmanı ve TSE Uzman Yardımcısı
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
Enstitü, görev alanına giren konularda çalıştırılmak üzere TSE Uzmanı ve TSE Uzman Yardımcısı istihdam eder. TSE Uzman Yardımcılığına atanabilmek için 657 sayılı Devlet Memurları Kanununun 48 inci maddesinde sayılan genel şartlara ek olarak aşağıdaki şartlar aranır:
a) En az dört yıllık lisans eğitimi veren hukuk, siyasal bilgiler, iktisat, işletme, iktisadî ve idarî bilimler fakülteleri ile Enstitünün görev alanına giren ve yönetmelikle belirlenen mühendislik fakülteleri ve diğer yüksek öğretim kurumlarından veya bunlara denkliği Yükseköğretim Kurulu tarafından kabul edilen yurt içindeki veya yurt dışındaki yüksek öğretim kurumlarından mezun olmak.
b) Sınavın yapıldığı yılın Ocak ayının ilk günü itibarıyla otuzbeş yaşını doldurmamış olmak.
c) Yapılacak yarışma sınavında başarılı olmak.
TSE Uzman Yardımcılığına atananlar, en az üç yıl çalışmak ve hazırlayacakları uzmanlık tezinin, oluşturulacak tez jürisi tarafından kabul edilmesi kaydıyla, yapılacak yeterlik sınavına girmeye hak kazanırlar. Süresi içinde tezlerini sunmayan veya tezleri kabul edilmeyenlere tezlerini sunmaları veya yeni bir tez hazırlamaları için altı ayı aşmamak üzere ilave süre verilir. Yeterlik sınavında başarılı olanların uzman kadrolarına atanabilmeleri, Kamu Personeli Yabancı Dil Bilgisi Seviye Tespit Sınavından asgarî (C) düzeyinde veya dil yeterliği bakımından buna denkliği kabul edilen ve uluslararası geçerliliği bulunan başka bir belgeye yeterlik sınavından itibaren iki yıl içinde sahip olma şartına bağlıdır. Sınavda başarılı olamayanlar veya sınava girmeye hak kazandığı halde geçerli mazereti olmaksızın sınav hakkını kullanmayanlara, bir yıl içinde ikinci kez sınav hakkı verilir. Verilen ilave süre içinde tezlerini sunmayan veya ikinci defa hazırladıkları tezleri de kabul edilmeyenler, ikinci sınavda da başarı gösteremeyen veya sınav hakkını kullanmayanlar ile yabancı dil yeterliği şartını yerine getirmeyenler, TSE Uzman Yardımcısı unvanını kaybederler ve Enstitüde durumlarına uygun kadrolara atanırlar.
TSE Uzmanları ve TSE Uzman Yardımcılarının mesleğe alınmaları, yetiştirilmeleri, yarışma sınavı, tez hazırlama ve yeterlik sınavı ile diğer hususlar yönetmelikle düzenlenir.
Madde 0011: Gelirleri
Türk Standardları Enstitüsünün gelirleri şunlardır:
(24.06.1995 tarih ve 557 sayılı KHK. nin 21 inci maddesiyle yürürlükten kaldırılmıştır.)
(16.05.1985 tarih ve 3205 sayılı Kanunun 7 nci maddesiyle değişen şekli.) Türk Standartları Enstitüsünün çalışma konuları ile ilgili oldukları veya çalışmalarından doğrudan doğruya yahut dolayısıyla faydalandıkları ilgili Bakanlıklarca Türk Standartları Enstitüsünün mütalaası alınarak tespit edilen 233 sayılı Kanun Hükmünde Kararnameye tabi teşekkül, müessese ve ortaklıklarla, Bakanlıkların teftiş ve denetlemesi altındaki birlik, kurum ve ofislerin her yıl bütçelerine koyacakları (5.000) lira maktu aidat ile bir evvelki yılın bilançosuna göre tahakkuk eden safi karlarının binde birine tekabül eden nisbi aidatlar (31.07.2004 tarih ve 25539 sayılı Resmi Gazete de yayımlanan 5230 sayılı Kanunun 10 uncu maddesiyle eklenen ibare.) (4603 sayılı Kanuna tabi bankalar hariç),
(Fıkra 09.07.2018 tarih ve 30473 sayılı Resmi Gazetede yayımlanan 0703 Sayılı KHK ın 96. Maddesi ile Değişmiştir.) Türk Standardları Enstitüsünün teşkilatına ilişkin Cumhurbaşkanlığı Kararnamesinde belirtilen diğer gelirler.
(16.05.1985 tarih ve 3205 sayılı Kanunun 7 nci maddesiyle değişen şekli.) Yayın ve (TSE) markasından sağlanacak gelirler.
Her türlü yardım, bağış ve sair gelirlerden;
(Bent 26.07.2024 tarih ve 32613 sayılı Resmi Gazetede yayımlanan 7521 Sayılı Kanunun 1. Maddesi ile Eklenmiştir) Genel bütçeden yapılacak Hazine yardımlarından,
İbarettir.
Türk Standardları Enstitüsünün yukarıdaki fıkralarda sayılan gelirleri ve muameleleri ve sahibi bulunduğu gayrimenkulleri her türlü vergi, resim ve harçtan muaftır.
Gelir ve kurumlar vergilerine tabi teşekküllerce tediye olunan aidat o yılın hesap dönemine masraf kaydedilir.
(*) (Kanunun Adı 09.07.2018 Tarih ve 30473 Sayılı Resmi Gazetede Yayımlanan 0703 Sayılı KHK ın 96. Maddesi ile Türk Standartları Enstitüsü Kuruluş Kanunu iken metinde görüldüğü gibi değişmiştir)
Madde 0012:
Türk Standardları Enstitüsünün bu kanunda belirtilen kamu hizmetlerini ifa edebilmesi için lüzumlu olduğu Sanayi Bakanlığınca belirtilecek arazi ve arsalardan Hazine mülkiyetinde bulunanlar Türk Standardları Enstitüsüne bedelsiz olarak devir ve temlik edilebilir.
7367 sayılı kanun ile belediyelere devredilmiş olan aynı mahiyetteki arazi ve arsalar için dahi yukarıdaki fıkra hükmü uygulanır.
Madde 0013:
Türk Standartları Enstitüsünün malları Devlet malı sayılır. Bu mallar aleyhine cürüm işleyenlere bu cürümlerden dolayı Devlet memurları hakkında tatbik edilen ceza hükümleri uygulanır.
Madde 0014: Yönetmelikler
Türk Stantlardları Enstitüsünün toplanma esas ve usulleri, yönetimi, denetlenmesi, organlarının kuruluş, görev, yetki ve çalışma usulleri ile organ ve üyelerinin görev süreleri, bütçelerinin düzenlenmesi, gelirlerinin toplanması ve sarf şekilleri ile bu kanunun uygulanmasını ilgilendiren sair konular Türk Standardları Enstitüsü Yönetim Kurulunca (1) kabul edilecek yönetmeliklerde belirtilir.
(1) 02.11.2011 Tarih ve 28103 Sayılı Resmi Gazetede Yayınlanan 0662 Sayılı Khk ile hazırlanıp Genel Kurulca ibaresi yürürlükten kaldırılmıştır.
Ek Madde 0001:
(08.06.1984 tarih ve 221 sayılı KHK. nin 7 nci maddesiyle eklenmiştir.) 10/6/1930 tarihli ve 1705 sayılı Kanun ile bu Kanuna ek 9/6/1936 tarihli ve 3018 sayılı Kanunda geçen Türk Standartlarının mecburi kılınması ile ilgili olarak İcra Vekilleri Heyeti ve Hükümet deyimleri İlgili Bakanlık şeklinde değiştirilmiştir.
Geçici Madde 0001:
(132 sayılı Kanunun kendi numarasız geçici maddesi olup teselsül için numaralandırılmıştır.) Türkiye Ticaret Odaları, Sanayi Odaları, Sanayi Odaları ve Ticaret Borsaları Birliği tarafından 5590 sayılı kanuna dayanılarak kurulmuş bulunan Türk Standardları Enstitüsü, bu kanunun yürürlüğe girdiği tarihten itibaren bütün hukuk ve vecibeleriyle Türk Standardları Enstitüsüne geçer.
Şu kadar ki, on dördüncü maddede yazılı organlarla ilgili yönetmelikler yürürlüğe girinceye ve bu kanuna göre teşekkül edecek organlar görevlerine başlayıncaya kadar yürürlükteki statünün uygulanmasına devam olunur.
Genel Kurul, Teknik Kurul, YÖnetim Kurulu, Denetleme ve İhtisas Kurulları ile ilgili yönetmelikler mevcut Yönetim Kurulunca hazırlanıp bu kanunun yürürlüğe girdiği tarihten itibaren altı ay içinde mevcut Genel Kurulun tasvibine sunulur.
Geçici Madde 0002:
(17.04.1981 tarih ve 2449 sayılı Kanunun 7 nci maddesiyle eklenen numarasız geçici madde hükmü olup madde numarası teselsül ettirilmiştir.) Bu Kanun yürürlüğe girdiği tarihte, Genel Kurulun ve Yönetim Kurulu üyelerinin ve denetçilerin görevleri sona erer. Yönetim Kurulu görevini Bakanlar Kurulunca atanacak beş kişilik Geçici Yönetim Kurulu yürütür. Geçici Yönetim Kurulu, bu Kanuna göre Genel Kurulun oluşmasına ve Yönetim Kurulunu seçmesine kadar görevine devam eder.
Eski Yönetim Kurulu ile Geçici Yönetim Kurulunun ibrası, hesaplarının incelenmesi bu Kanuna göre teşekkül eden Denetim Kurulu ve Genel Kurul tarafından yapılır.
Geçici Madde 0003:
(08.06.1984 tarih ve 221 sayılı KHK. nin 8 inci maddesiyle eklenen ve 16.05.1985 tarih ve 3205 sayılı Kanunun 9 uncu maddesiyle değiştirilerek kabul edilen geçici 1 inci madde hükmü olup madde numarası teselsül ettirilmiştir.) Bu Kanunun yürürlüğe girdiği tarihte organlara seçilmiş olan kuruluş temsilcilerinin görevleri, bu Kanuna göre seçim yapılıncaya kadar devam eder.
Bu Kanuna göre Genel Kurula temsilci göndermesi gereken kuruluşlar bir ay içinde temsilcilerini görevlendirirler, bunların süreleri de diğer üyelerle birlikte sona erer.
Geçici Madde 0004:
(16.05.1985 tarih ve 3205 sayılı Kanunun 9 uncu maddesiyle eklenen geçici 2 nci madde hükmü olup madde numarası teselsül ettirilmiştir.) Mevcut Denetleme Kurulunun görevi, bu Kanunun yürürlüğe girdiği tarihten sonra yapılacak ilk Genel Kurula kadar devam eder.
Madde 0015:
Bu Kanun yayımı tarihinden itibaren yürürlüğe girer.
Madde 0016:
Bu Kanunu Bakanlar Kurulu yürütür.
Ek Madde 0002:
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
Enstitü, standardizasyon görevleri dışında kalan ana faaliyetlerinin tamamını veya bir kısmını kuracağı, iştirak edeceği veya işbirliğinde bulunacağı yerli ve yabancı şirketler eliyle yürütebilir. Şirket kurulmasına veya iştirak edilmesine, Genel Kurulun kararı ve Bilim, Sanayi ve Teknoloji Bakanının teklifi üzerine Bakanlar Kurulunca karar verilir. Genel Kurul, gerektiğinde bu konudaki yetkisini Yönetim Kuruluna devredebilir.
Geçici Madde 0005:
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
Bu maddenin yayımı tarihinde Enstitüde, Genel Sekreter, Genel Sekreter Yardımcısı, 1.Hukuk Müşaviri, Daire Başkanı, Merkez Başkanı, Başkanlık Müşaviri, Genel Sekreterlik Müşaviri ve Grup Başkanı kadrolarında bulunanların görevleri bu maddenin yayımı tarihinde sona erer. Bunlardan; Genel Sekreter, Genel Sekreter Yardımcısı, 1. Hukuk Müşaviri, Daire Başkanı, Merkez Başkanı, Başkanlık Müşaviri ve Genel Sekreterlik Müşaviri kadrolarında bulunanlar Müşavir kadrolarına, Grup Başkanı kadrolarında görev yapanlar Uzman kadrolarına hiçbir işleme gerek kalmaksızın atanmış sayılır. Müşavir ve Uzman kadrolarına atanmış sayılanlar Yönetim Kurulu tarafından belirlenen birim ve görevlerde çalıştırılır.
Bu madde uyarınca Müşavir ve Uzman kadrolarına atanmış sayılanların yeni kadrolarına atanmış sayıldıkları tarih itibarıyla eski kadrolarına ilişkin olarak en son ayda aldıkları aylık, ek gösterge, her türlü zam ve tazminatlar, ikramiye (bir aya isabet eden net tutar) ile diğer her türlü malî hakları (ilgili mevzuatı uyarınca fiilî çalışmaya bağlı fazla mesai ücreti hariç) toplamının net tutarının (bu tutar sabit bir değer olarak esas alınır), atanmış sayıldıkları yeni kadroları için öngörülen aylık, ek gösterge, her türlü zam ve tazminatlar, ikramiye (bir aya isabet eden net tutar) ile diğer her türlü malî hakları (ilgili mevzuatı uyarınca fiilî çalışmaya bağlı fazla mesai ücreti hariç) toplamının net tutarından fazla olması hâlinde aradaki fark tutarı, farklılık giderilinceye kadar atandıkları kadrolarda kaldıkları sürece herhangi bir kesintiye tabi tutulmaksızın tazminat olarak ödenir. Atanmış sayıldıkları kadro unvanlarında isteğe bağlı olarak herhangi bir değişiklik olanlarla, kendi istekleriyle başka kurumlara atananlara fark tazminatı ödenmesine son verilir.
Geçici Madde 0006:
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
7 nci maddenin ikinci fıkrasının birinci cümlesinde yapılan değişiklik, Türk Standardları Enstitüsünün bu maddenin yayımı tarihinden sonra yapılacak seçimli ilk Genel Kurulundan itibaren uygulanır.
Geçici Madde 0007:
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
TSE personelinin malî ve sosyal hakları hakkında bu maddenin yayımı tarihinde yürürlükte bulunan ilgili Genel Kurul kararı ile belirlenen ücret sisteminin uygulanmasına devam olunur; malî ve sosyal haklara ilişkin olarak anılan Genel Kurul kararıyla belirlenmiş olan aynî ve nakdî ödeme unsurlarında artış yapılamaz ve bu unsurlara yeni bir unsur ilave edilemez. Bunların malî ve sosyal haklarında yapılacak artışlarla ilgili olarak 10/A maddesinin son fıkrası hükmü uygulanır.
Geçici Madde 0008:
(Madde 02.11.2011 tarih ve 28103 sayılı Resmi Gazetede yayımlanan 0662 sayılı KHK ile Eklenmiştir.)
TSE personelinden emekli aylığı bağlanmasına hak kazanmış olanlardan, bu maddenin yayımı tarihinden itibaren bir ay içinde emeklilik başvurusunda bulunanların hizmet tazminatları, bu maddenin yayımı tarihi itibarıyla;
a) Zorunlu emekliliğine bir yıldan daha az süre kalanlar hariç olmak üzere, zorunlu emekliliğine en fazla üç yıl kalanlar için % 25,
b) Zorunlu emekliliğine üç yıldan fazla, beş yıldan az kalanlar için % 30,
c) Zorunlu emekliliğine beş yıl ve daha fazla kalanlar için % 40,
fazlasıyla ödenir.
Emekli aylığı bağlanması şartlarını 2011 yılı sonuna kadar haiz olacaklara, bu hakkı kazandıkları tarihten itibaren bir ay içinde emeklilik başvurusunda bulunmaları hâlinde hizmet tazminatları % 40 fazlasıyla ödenir.
Bu madde uyarınca yapılan emeklilik başvurularında emeklilik tarihi olarak daha sonraki bir tarih gösterilemez, başvurular herhangi bir kayda bağlanamaz ve geri alınamaz.
Bu madde hükümlerine göre emekli olan personel, Enstitüde hiçbir statüde yeniden istihdam edilemez.
Geçici Madde 0009:
(Madde 27.12.2014 tarih ve 28926 sayılı Resmi Gazetede yayımlanan 6525 Sayılı Kanun ile Eklenmiştir.)
İslam Ülkeleri Standartlar ve Metroloji Enstitüsünün (SMIIC) tüzüğü kapsamında Enstitünün masrafları Türk Standardları Enstitüsünün bütçesinden 31/12/2018 tarihine kadar karşılanabilir.
Yükleyen: yasinuzunoglu
