5364 sayılı Şanlıurfa İli Halfeti İlçesi Karaotlak Köyü Tapulama Alanı Dışına Nakledilen Bölümü ile Argaç, Seldek, Yeşilözen ve Karaotlak Köylerinin Halfeti İlçe Belediyesine Mahalle Olarak Bağlanması Hakkında Kanun
Yayımlandığı Resmî Gazete Tarihi: 17.06.2005
Yayımlandığı Resmî Gazete Sayısı: 25848
Kabul Tarihi	14.06.2005
TÜRKİYE BÜYÜK MİLLET MECLİSİ BAŞKANLIĞINA
Şanlıurfa İli Halfeti, İlçesinin Karaotlak Köyü Tapulama Alanı Dışına Nakledilen Bölümü ile Argaç, Seldek, Yeşilözen ve Karaotlak Köylerinin Halfeti İlçe Belediyesine Mahalle Olarak Bağlanması Hakkında Kanun Teklifimiz ve gerekçesi ilişikte sunulmuştur.
Gereğini arz ederiz.
GENEL GEREKÇE
GAP ın en büyük projelerinden biri olan Birecik Barajının yapımı ülke ekonomisine ciddi katkılar sağlarken ne yazık ki ekonomik ve sosyal olarak bölge halkının bir kısmı için sıkıntılara neden olmuştur. Özellikle yerleşim yerleri ve arazileri baraj suları altında kalan vatandaşlarımız hem yerlerinden olmuş hem de çoğunlukla yeni bir iskân alanına kavuşamamışlardır. Birecik Barajının göl alanında, onlarca köyün yanında bir de tarihi Halfeti İlçemiz büyük çoğunlukla su altında kalmıştır. Buradan göç etmek zorunda kalan vatandaşlarımız Karaotlak Köyü yakınlarında bir alana iskân edilmiştir. İlçe merkezi devlet birimleri ve vatandaşlarımızın bir kısmı eski yerleşim yerinde kalmaya devam etmişlerdir.
Yeni yerleşim alanı, Karaotlak Köyü tapulama harici alanında olmasına rağmen burası ne mahalle ne de köy statüsünde olmuştur. Yeni yerleşim alanı Karaotlak ve Yeşilözen Köyleri ile fiilen birleşmiş ve burası ciddi nüfus barındıran bir yerleşim yeri olmuştur. Yine Argaç ve Seldek Köyleri de iki yerleşim yerinin arasında kalan köyler olduklarından bir bütün olarak ve İlçe merkezinin mahalleleri kabul edilmesi gereken yerlerdir.
Söz konusu çarpık yapının vatandaşların mağduriyetini giderecek düzeyde bir idari tasarrufla çözülmesi mümkün olmadığından yasal değişiklik yapma zorunluluğu doğmuştur.
Bu düzenleme bazı yerleşim yerlerinin İlçe merkezi sınırları dahiline alınması amacından daha öte önceleri devletin yapmış olduğu bir planlama hatasının giderilmesi amacıyladır. Bugün GAP Projesinin en kârlı yatırımlarından biri olan ve yap-işlet-devret modeli ile yapılan Birecik Barajı ülke ekonomisine önemli girdiler sağlarken bu yüzden mağdur olan ve hiçbir günahı olmayan vatandaşlarımızın mağduriyetini gidermekte yine devletin görevidir.
Kısaca arz edilen nedenlerden dolayı yasal düzenleme yapılması zarureti doğmuştur.
TÜRKİYE BÜYÜK MİLLET MECLİSİ BAŞKANLIĞINA
Şanlıurfa İli Halfeti, İlçesinin Kaarotlak Köyü Tapulama Alanı Dışına Nakledilen Bölümü (Fırat Mahallesi adı altında) ile Argaç ve Karaotlak Köylerinin Halfeti İlçe Belediyesine Mahalle Olarak Bağlanması Hakkında Kanun Teklifimiz ve gerekçesi ilişikte sunulmuştur.
Gereğini arz ederiz.
GENEL GEREKÇE
Birecik Barajının yapılması sonucunda Şanlıurfa İli Halfeti İlçesinin bir bölümü su altında kaldığından, burada yaşayan insanlar ilçeye 8.5 km. uzaklıktaki Karaotlak Köyüne iskân edilmişlerdir.
Yeni iskân alanındaki 197 konuta yerleştirilen 1100 vatandaş kendilerini Halfeti Belediyesinin bir mahallesi addederek Karaotlak Köyünün nüfusuna katılmama, Karaotlak Köylüleri de yeni gelenleri kabul etmeme eğilimindedirler. Karaotlak Köyü, belediye mücavir alanında kalmasına rağmen 1580 sayılı Kanunun 7 nci maddesindeki 2500 metre mesafe koşulunu taşımadığı ve arada başka köyler de bulunduğundan Halfeti Belediyesine mahalle olarak bağlanamamaktadır.
Bu durum ise, bölgeye yerleşenlerin huzursuzluğuna ve çeşitli idari ve güvenlik sorunlarının çıkmasına sebep olmaktadır.
Yürürlükteki mevzuat hükümlerine göre çözüm getirilemeyen bu sorunun çözüme kavuşturulması amacıyla, yeni yerleşim alanı ile birlikte arada kalan Argaç ve Karaotlak Köylerinin mahalle olarak Halfeti İlçesine bağlanabilmesi için böyle bir düzenleme yapma zorunluluğu doğmuştur.
ŞANLIURFA MİLLETVEKİLİ M. VEDAT MELİK İLE 23 MİLLETVEKİLİNİN TEKLİFİ
ŞANLIURFA İLİ HALFETİ İLÇESİNİN KARAOTLAK KÖYÜ TAPULAMA ALANI DIŞINA NAKLEDİLEN BÖLÜMÜ İLE ARGAÇ VE KARAOTLAK KÖYLERİNİN HALFETİ İLÇE BELEDİYESİNE MAHALLE OLARAK BAĞLANMASI HAKKINDA KANUN TEKLİFİ
Madde - 1.
Şanlıurfa İli Halfeti İlçesinin 15.12.1998 tarihli ve 98/12242 sayılı Bakanlar Kurulu Kararıyla Karaotlak Köyü tapulama alanı dışına nakledilen bölümü ile Argaç ve Karaotlak köyleri, 03.04.1930 tarihli ve 1580 sayılı Belediye Kanununun 7 nci maddesindeki şartlar aranmaksızın Halfeti İlçe Belediyesine mahalle olarak bağlanmıştır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
TÜRKİYE BÜYÜK MİLLET MECLİSİ BAŞKANLIĞINA
Şanlıurfa İli Halfeti İlçesinin 15.12.1998 tarihli ve 98/12242 sayılı Bakanlar Kurulu Kararıyla Karaotlak Köyü Tapulama alanı dışına nakledilen bölümü ile Argaç, Karaotlak ve Yeşilözen köylerinin Halfeti İlçe belediyesine mahalle olarak bağlanması ile ilgili kanun teklifimiz ilişikte sunulmuştur.
Gereğini arz ederiz.
GENEL GEREKÇE
Birecik Barajının yapılması sonucunda Halfeti İlçesinin bir bölümü su altında kalmıştır. Bu nedenle burada yaşayan insanlar 9 kilometre uzaklıktaki Karaotlak Köyüne iskân edilmişlerdir. Yeni iskân alanındaki konutlara yerleştirilen vatandaş kendilerini Halfeti Belediyesinin bir mahallesi olarak görmekte ve Karaotlak Köyünün nüfusuna katılmak istememektedir. Ayrıca, Karaotlak Köylüleri de bu insanları kabul etmemektedir.
Karaotlak Köyü, belediye mücavir alanında kalmasına rağmen, 1580 sayılı Kanunun 7 nci maddesindeki 2500 metre mesafe koşulunu taşımadığı ve arada başka köyler de bulunduğundan Halfeti Belediyesine mahalle olarak bağlanamamaktadır. Bu durum huzursuzluklara sebep olmaktadır.
Yürürlükteki mevzuat hükümlerine göre, bu sorun çözülemediğinden, çözüm amacıyla Argaç, Karaotlak ve Yeşilözen köylerinin mahalle olarak Halfeti İlçesine bağlanması amacıyla bu kanun teklifinin hazırlanmasına ihtiyaç duyulmuştur.
ŞANLIURFA MİLLETVEKİLİ MAHMUT KAPLAN İLE 6 MİLLETVEKİLİNİN TEKLİFİ
ŞANLIURFA İLİ HALFETİ İLÇESİNİN KARAOTLAK KÖYÜ TAPULAMA ALANI DIŞINA NAKLEDİLEN BÖLÜMÜ İLE ARGAÇ, KARAOTLAK VE YEŞİLÖZEN KÖYLERİNİN HALFETİ İLÇE BELEDİYESİNE MAHALLE OLARAK BAĞLANMASI HAKKINDA KANUN TEKLİFİ
Madde - 1.
Şanlıurfa İli Halfeti İlçesinin 15.12.1998 tarihli ve 98/12242 sayılı Bakanlar Kurulu Kararıyla Karaotlak Köyü Tapulama Alanı dışına nakledilen bölümü ile Argaç, Karaotlak ve Yeşilözen köyleri, 03.04.1930 tarihli ve 1580 sayılı Belediye Kanununun 7. maddesindeki şartlar aranmaksızın Halfeti İlçe Belediyesine mahalle olarak bağlanmıştır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
İçişleri Komisyonu Raporu
T.C.
İçişleri Komisyonu
Esas No	2/395, 2/241, 2/396
Karar No	9
09.03.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınıza sunulan, Şanlıurfa Milletvekili M. Vedat Melik ile 23 Milletvekilinin; Şanlıurfa İli Halfeti İlçesinin Karaotlak Köyü Tapulama Alanı Dışına Nakledilen Bölümü ile Argaç ve Karaotlak Köylerinin Halfeti İlçe Belediyesine Mahalle Olarak Bağlanması Hakkında Kanun Teklifi (2/341) 11.11.2004 tarihinde, Şanlıurfa Milletvekili Yahya Akman ile 5 Milletvekilinin; Şanlıurfa İli Halfeti İlçesinin Karaotlak Köyü Tapulama Alanı Dışına Nakledilen Bölümü ile Argaç, Seldek, Yeşilözen ve Karaotlak Köylerinin Halfeti İlçe Belediyesine Mahalle Olarak Bağlanması Hakkında Kanun Teklifi (2/395) 04.03.2005 tarihinde ve Şanlıurfa Milletvekili Mahmut Kaplan ile 6 Milletvekilinin; Şanlıurfa İli Halfeti İlçesinin Karaotlak Köyü Tapulama Alanı Dışına Nakledilen Bölümü ile Argaç ve Karaotlak ve Yeşilözen Köylerinin Halfeti İlçe Belediyesine Mahalle Olarak Bağlanması Hakkında Kanun Teklifi (2/396) 04.03.2005 tarihinde Başkanlığınızca Komisyonumuza havale edilmiş ve Komisyonumuz, 09.03.2005 tarihli dokuzuncu toplantısında İçişleri, Adalet, Bayındırlık ve İskân bakanlıkları temsilcilerinin de katılımıyla Teklifleri inceleyip görüşmüştür. Tekliflerin üçü de aynı mahiyette olduklarından Komisyonumuz Tekliflerin birleştirilerek görüşülmesini ve görüşmelere en kapsamlı olması nedeniyle 2/395 esas numaralı Teklifin esas alınmasını kararlaştırmıştır.
Bilindiği gibi GAP'ın önemli ayaklarından biri olan Birecik Barajının yapılması birçok yerleşim biriminin su altında kalmasına neden olmuştur. Su altında kalan yerlerden göç etmek zorunda kalan vatandaşlar Karaotlak Köyü civarındaki bir alanda iskân edilmiştir. Ancak bu alan tapulama alanı dışındadır ve ne mahalle ne de köy statüsündedir. Dolayısıyla idari açıdan boşlukta kalmış bu alanın idari biçiminin ve bağlılık durumunun belirlenmesi zorunluluktur. Mevcut kanuni düzenlemeler kullanılarak bu sorun aşılamadığından bağlılık durumunun kanunla düzenlenmesi yoluna gidilmiştir. Diğer taraftan projenin yürürlüğe girmesiyle bölgedeki coğrafi bütünlük bozulmuş ve idari açıdan da bu yeni coğrafi yapıya uygun örgütlenme gerekmiştir. Tekliflerin üçünde de bu amaçla Halfeti İlçesinin Bakanlar Kurulu kararıyla Karaotlak Köyü tapulama alanı dışına nakledilen bölümü Halfeti İlçesine bağlanmaktadır. Tekliflerden birincisi (2/341), buna ek olarak Karaotlak ve Argaç köylerinin, ikincisi (2/396) Karaotlak, Argaç ve Seldek köylerinin ve sonuncusu (2/395) da Karaotlak, Argaç, Seldek ve Yeşilözen köylerinin Halfeti İlçesine mahalle olarak bağlanmasını öngörmektedir.
Teklifin tümü üzerinde yapılan görüşmeler sırasında şu görüşler ileri sürülmüştür:
Coğrafi bütünlüğün bozulmasıyla idari örgütlenmede değişiklikler olmuş ancak coğrafi değişiklik idari değişikliğe yansımadığından ciddi idari sorunlar yaşanmıştır.
Tekliflerdeki düzenlemeler bu açıdan sıkıntıyı giderecek niteliktedir.
Tekliflerden en kapsamlısı, yeni coğrafi yapıya daha uygundur.
Teklifin tümü üzerindeki görüşmelerden sonra Teklif ile gerekçesi Komisyonumuzca benimsenmiş ve görüşmelere esas alınan Teklifin maddelerinin görüşülmesine geçilmesi kararlaştırılmıştır.
Teklifin yukarıda öngörülen düzenlemeyi içeren 1 inci maddesi, Komisyonumuzca kabul edilmiştir. Ancak maddede geçen 03.04.1930 tarihli ve 1580 sayılı Belediye Kanununun 7 nci maddesindeki şartlar aranmaksızın ibaresi kanun tekniğine uyum sağlamak bakımından madde metninden çıkarılmış, ilçesi sözcüğü ilçesinin olarak düzenlenmiş ve madde, bu amaçla yeniden yazılmıştır.
Teklifin, yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
ŞANLIURFA MİLLETVEKİLİ YAHYA AKMAN İLE 5 MİLLETVEKİLİNİN TEKLİFİ
ŞANLIURFA İLİ HALFETİ İLÇESİNİN KARAOTLAK KÖYÜ TAPULAMA ALANI DIŞINA NAKLEDİLEN BÖLÜMÜ İLE ARGAÇ, SELDEK, YEŞİLÖZEN VE KARA-OTLAK KÖYLERİNİN HALFETİ İLÇE BELEDİYESİNE MAHALLE OLARAK BAĞLANMASI HAKKINDA KANUN TEKLİFİ
Madde - 1.
15.12.1998 tarih ve 98/12242 Sayılı Bakanlar Kurulu Kararıyla Şanlıurfa İli Halfeti İlçesi Karaotlak Köyü tapulama alanı dışına nakledilen bölümü ile Argaç, Seldek, Yeşilözen ve Karaotlak Köyleri 03.04.1930 ve 1580 Sayılı Belediye Kanununun 7 nci maddesindeki şartlar aranmaksızın Halfeti İlçe Belediyesine mahalle olarak bağlanmıştır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
Madde 0001:
15.12.1998 tarihli ve 98/12242 sayılı Bakanlar Kurulu Kararıyla Şanlıurfa İli Halfeti İlçesinin Karaotlak Köyü tapulama alanı dışına nakledilen bölümü ile Argaç, Seldek, Yeşilözen ve Karaotlak köyleri Halfeti İlçe Belediyesine mahalle olarak bağlanmıştır.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
