2882 sayılı 05.05.1983 Tarihli ve 2821 Sayılı Sendikalar Kanununun Bazı Maddelerinin Değiştirilmesi ve Bu Kanuna Bir Ek Madde Eklenmesi Hakkında Kanun
Yayımlandığı Resmî Gazete Tarihi: 29.08.1983
Yayımlandığı Resmî Gazete Sayısı: 18150
Kabul Tarihi	28.08.1983
Madde 0001:
2821 sayılı Sendikalar Kanununun 10 uncu maddesinin ikinci fıkrası aşağıdaki şekilde değiştirilmiştir.
İşçi sendikası şubesinin faaliyet sahasındaki işyerlerinde çalışan sendikalı işçi sayısı beşyüzü aştığı takdirde şube genel kurulu delege esasına göre yapılır. Genel kurula katılacak delegeler, üyeler tarafından serbest, eşit, gizli oy, açık sayım ve döküm esasına ve sendika tüzüğündeki hükümlere göre seçilir. Şube genel kuruluna katılacak delege sayısı yüzden az ikiyüzelliden çok olmamak üzere sendika tüzüğünde belirlenir.
Madde 0002:
2821 sayılı Sendikalar Kanununun 14 üncü maddesinin üçüncü ve ondördüncü fıkraları aşağıdaki şekilde değiştirilmiştir.
Seçim yapılacak genel kurul toplantılarından enaz onbeş gün önce genel kurula katılacak üye veya delegeleri belirleyen listeler ile toplantının gündemi, yeri, günü, saati ve çoğunluk olmadığı takdirde yapılacak ikinci toplantıya ilişkin hususları belirten bir yazı ile birlikte, iki nüsha olarak o yer seçim kurulu başkanı olan hakime ve mahalli mülki amire tevdi edilir. O yerde birden fazla seçim kurulu varsa, görevli seçim kurulunu il seçim kurulu tespit eder. Toplantı tarihleri gündemde yer alan diğer konular göz önünde bulundurularak, görüşmelerin bir cumartesi günü akşamına kadar sonuçlanmasını ve seçimlerin ertesi gün olan pazar gününün dokuz-onyedi saatleri arasında yapılmasını sağlayacak şekilde düzenlenmesi zorunludur. Şube genel kurullarında görüşmeler ve seçimler, yukarıdaki günlerden birisi içinde de tamamlanabilir.
İşçi sendikası veya konfederasyonlarının genel kurul dışındaki zorunlu organlarına seçilebilmek için 5 inci maddede aranan bir yıldan beri fiilen çalışır olmak şartı hariç diğer şartlar ve enaz on yıl, şube zorunlu organlarına seçilebilmek için ise 5 inci maddede aranan bir yıldan beri fiilen çalışır olmak şartı hariç diğer şartlar ve sendikanın kurulu bulunduğu işkolunda enaz bir yıl fiilen çalışmış olmak şartı aranır. Çalışma sürelerinin tespitinde sosyal güvenlik kurumlarının kayıtları esas alınır. On yıl bilfiil çalışmış olmanın hesabında yurt dışında işçi olarak çalışılan sürenin en çok beş yılı nazara alınır.
Madde 0003:
2821 sayılı Sendikalar Kanununun 60 ıncı maddesi aşağıdaki şekilde değiştirilmiştir.
Madde 60: İşçi ve işveren sendikalarının kurulabilecekleri işkolları aşağıda belirtilmiştir.
Tarım ve ormancılık, avcılık ve balıkçılık,
Madencilik.
Petrol, kimya ve lastik,
Gıda sanayii,
Şeker,
Dokuma,
Deri,
Ağaç,
Kağıt,
Basın ve yayın,
Banka ve sigorta,
Çimento, toprak ve cam,
Metal,
Gemi,
İnşaat,
Enerji,
Ticaret, büro, eğitim ve güzel sanatlar,
Kara taşımacılığı,
Demiryolu taşımacılığı,
Deniz taşımacılığı,
Hava taşımacılığı,
Ardiye ve antrepoculuk,
Haberleşme,
Sağlık,
Konaklama ve eğlence yerleri,
Milli savunma,
Gazetecilik,
Genel işler.
Bir işyerinde yürütülen asıl işe yardımcı işler de, asıl işin dahil olduğu işkolundan sayılır.
Bir işkoluna giren işlerin neler olacağı, işçi ve işveren konfederasyonlarının görüşü de alınarak ve uluslararası normlar da göz önünde bulundurularak bir tüzükle düzenlenir.
Her işkolunda çalışan, sendikalara üye olan ve olmayan işçilerin sayıları ile bunların sendikalara dağılımı Çalışma Bakanlığınca her yıl ocak ve temmuz aylarında çıkartılacak istatistiklerde gösterilir.
Madde 0004:
2821 sayılı Sendikalar Kanununun geçici 4 üncü maddesinin ikinci fıkrası aşağıdaki şekilde değiştirilmiş ve bu maddeye aşağıdaki fıkra eklenmiştir.
Bu Kanunun yürürlüğe girdiği tarihte sendika, sendika şubesi veya konfederasyonların genel kurulları dışındaki organlarına seçilmiş bulunanlardan, statülerine bakılmaksızın 9 uncu maddenin beşinci fıkrası hükmüne göre dört veya daha fazla olağan genel kurul dönemini dolduranlar iki dönem daha seçilebilirler.
Geçici 1 inci madde hükmüne göre federasyonların sendikaya dönüşmesi için federasyonun genel kurul kararı yeterlidir. Sendikaya dönüşen federasyonun ve bu sendikaya katılarak şube haline gelen federasyon üyesi sendikaların yöneticileri için de yukarıdaki fıkralar uygulanır.
Madde 0005:
2821 sayılı Sendikalar Kanununa aşağıdaki ek madde eklenmiştir.
Ek Madde: Sendikalar, tüzüklerinde belirtmek kaydıyla bölge şubeleri de kurabilirler. Bölge şubelerinin genel kurulları, bağlı şubelerin genel kurullarından, sendika genel kurulları ise bölge şubelerinin genel kurullarından ve varsa bölge şubelerine bağlı olmayan şubelerin genel kurullarından seçilecek delegelerden oluşur. Bu Kanunda şubeler için öngörülmüş olan hükümler, bölge şubeleri için de geçerlidir.
Madde 0006:
Bu Kanun yayımı tarihinde yürürlüğe girer.
Madde 0007:
Bu Kanun hükümlerini Bakanlar Kurulu yürütür.
Yükleyen: yasinuzunoglu
