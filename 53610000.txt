5361 sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu ile Tarımda Kendi Adına ve Hesabına Çalışanlar Sosyal Sigortalar Kanununda Değişiklik Yapılması Hakkında Kanun
Yayımlandığı Resmî Gazete Tarihi: 08.06.2005
Yayımlandığı Resmî Gazete Sayısı: 25839
Kabul Tarihi	01.06.2005
TÜRKİYE BÜYÜK MİLLET MECLİSİ BAŞKANLIĞINA
Esnaf ve Sanatkarlar ve Diğer Bağımsız Çalışanlar Sosyal Sigortalar Kanununda Değişiklik Yapılmasına İlişkin Kanun Teklifimiz ve Gerekçesi ilişikte sunulmuştur.
Gereğini arz ederim.
GENEL GEREKÇE
1479 sayılı Kanuna eklenen madde ile Bağ-Kur sigortalı ve hak sahiplerinin yurt içinde tedavisi mümkün olmayan hastalıklarının yurt dışında tedavi edilmelerine olanak sağlanmıştır.
Madde düzenlenirken, yurt içinde tedavinin mümkün olmadığının tespitinde, Kurumun sağlık tesislerinin olmadığı ve sağlık hizmetinin satın almak suretiyle verildiği dikkate alınarak,Devlet memurları ve emeklileri için belirlenen uygulamaya paralel olarak Sağlık Bakanlığınca yetkili kılınan hastanelerin sağlık kurullarınca verilen raporlar esas alınmıştır.
Yine yurt dışındaki tedavinin çok pahalı olması, mevcut prim sistemine göre sağlık sigortası için alınan primlerin sağlık sigortası giderlerini karşılama oranının (2000 yılında % 39, 2001 yılında % 42,2 2002 yılında % 43,9, 2003 yılında % 44,3 ve 2004 yılında - bütçe tahmini - % 52) çok düşük olması nedeniyle de, tedavi süresi altı ayla sınırlandırılmış, ancak bu sürenin zorunluluk halinde iki yıla kadar uzatılabilmesine de olanak sağlanmıştır. Bu sınırlama sadece yurt dışındaki tedavi için söz konusu olup bu sürenin sonunda yurt içinde devam edecek tedavide herhangi bir süre kısıtlaması söz konusu olmayacaktır.
Yurt dışında yapılan tedavide, hastane sağlık kurulu raporunda belirtilen hastalığın, bu hastalığa bağlı komplikasyonların ve acil müdahaleyi gerektiren hastalıkların tedavisine ilişkin giderler Kurumca ödenecektir. Maddede sayılan prensip ve istisnalar dışında, hastane sağlık kurulu raporunda yer almayan hastalıkların tedavilerine ilişkin giderler ise ödenmeyecektir. Ancak, yukarıda açıklanan gerekçe ile sigortalı veya hak sahibinden tedavi giderinin % 10'u oranında katılım payı alınacaktır.
Diğer taraftan hastanın ve refakatçinin yurt dışına gidiş dönüş yol giderleri ile refakatçinin yurt dışında kaldığı günlere ve hastanın tedavisine başlanmasına kadar geçen ve ayakta tedavi gördüğü günler için gündelikleri Harcırah Kanunu hükümlerine göre ödenecektir. Hastaya ve refakatçiye ödenen yol giderleri ve gündeliklerden katkı payı alınmayacaktır.
Maddenin uygulamasına ilişkin usul ve esaslar bir yönetmelikle düzenlenecektir. Ancak gerek uygulamanın Bağ-Kur açısından yeni olması, gerekse kapsamlı bir çalışmayı gerektirmesi nedenleriyle yönetmeliğin Kanunun yayımından itibaren iki ay içinde hazırlanması öngörülmüştür. Buna bağlı olarak da Kanunun yürürlüğü, yayımını takiben iki ay sonrası olarak belirlenmiştir.
Teklifimiz ile Tarımda Kendi Adına ve Hesabına Çalışanlar Sosyal Sigortalar Kanununda da değişiklik yapılarak Bağ-Kur'lulara tanınan yukarıdaki hakların, ilgili Kanun kapsamındakilerin de yararlanması sağlanmıştır.
TRABZON MİLLETVEKİLİ CEVDET ERDÖL İLE 6 MİLLETVEKİLİNİN TEKLİFİ
ESNAF VE SANATKARLAR VE DİĞER BAĞIMSIZ ÇALIŞANLAR SOSYAL SİGORTALAR KURUMU KANUNU İLE TARIMDA KENDİ ADINA VE HESABINA ÇALIŞANLAR SOSYAL SİGORTALAR KANUNUNDA DEĞİŞİKLİK YAPILMASIHAKKINDA KANUN TEKLİFİ
Madde - 1.
02.09.1971 tarihli ve 1479 sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanununa aşağıdaki ek madde eklenmiştir.
EK MADDE 22.- Bu Kanunun ek 11 inci maddesinin birinci fıkrası kapsamında bulunan, en az on ay sağlık sigortası primi ödeyen ve prim borcu bulunmayan sigortalı ve bunların hak sahipleri, Sağlık Bakanlığınca yetkili kılınan hastanelerin sağlık kurullarınca düzenlenen raporlara göre, yurt içinde tedavisi mümkün olmayan hastalıklarının tedavisi için, yine bu raporda gerekli görülmesi halinde bir refakatçi ile birlikte ve Kurum Yönetim Kurulu kararı ile yurt dışına gönderilebilir. Yurt dışında tedaviyi yapacak sağlık kuruluşu aynı raporda belirlenebileceği gibi Kurumca da belirlenebilir.
Yurt dışındaki tedavi süresi altı ayı geçmemek kaydı ile yetkili hastanece düzenlenen raporda belirtilir. Ancak bu süre yurt dışında tedaviyi yapan sağlık kuruluşunun önerisi ve bu önerinin raporu düzenleyen hastane sağlık kurulunca uygun bulunması halinde altı ayı geçmeyen dönemler halinde en çok iki yıla kadar uzatılabilir. Bu sürenin sonunda tedaviye yurt içinde devam edilir.
Yurt dışında yapılan tedaviye ilişkin giderler ile 6245 sayılı Harcırah Kanunu hükümlerine göre hesaplanacak yol giderleri ve gündelikler Kurumca ödenir. Ancak acil müdahaleyi gerektiren veya hastalığın komplikasyonuna bağlı olarak yapılan tedavi giderleri hariç, raporda belirtilmeyen hastalıklara ait tedavi giderleri ödenmez. Kurumca ödenen tedavi giderinin % 10'u oranında katkı payı alınır.
Madde - 2.
17.10.1983 tarihli ve 2926 sayılı Tarımda Kendi Adına ve Hesabına ÇalışanlarSosyal Sigortalar Kanununun ek 3 üncü maddesinde yer alan ek 19 uncu ibaresi ek 19 ve 22 nci olarak değiştirilmiştir.
Geçici Madde - 1.
1479 sayılı Kanunun ek 22 nci maddesinin uygulanmasına ilişkin usul ve esaslar, bu Kanunun yayımı tarihinden itibaren iki ay içinde ek 18 inci madde hükümleri çerçevesinde hazırlanacak bir yönetmelikle düzenlenir.
Madde - 3.
Bu Kanun yayımı tarihinden iki ay sonra yürürlüğe girer.
Madde - 4.
Bu Kanun hükümlerini Bakanlar Kurulu yürütür.
Sağlık, Aile, Çalışma ve Sosyal İşler Komisyonu Raporu
T.C.
Sağlık, Aile, Çalışma ve Sosyal İşler Komisyonu
Esas No	2/409
Karar No	18
01.04.2005
TÜRKİYE BÜYÜK MİLLET MECLİSİ BAŞKANLIĞINA
Trabzon Milletvekili Cevdet Erdöl ile 6 Milletvekilinin; Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu ile Tarımda Kendi Adına ve Hesabına Çalışanlar Sosyal Sigortalar Kanununda Değişiklik Yapılması Hakkında Kanun Teklifi, Başkanlığınızca 18.3.2005 tarihinde tali komisyon olarak Plan ve Bütçe Komisyonuna, esas komisyon olarak da Komisyonumuza havale edilmiştir.Komisyonumuz; 31.3.2005 tarihli onbeşinci toplantısına Çalışma ve Sosyal Güvenlik, Maliye, Adalet ve Sağlık bakanlıkları ile TİSK ve Esnaf ve Sanatkar Odaları Konfederasyonu Başkanlığı temsilcilerini çağırmış ve Kanun Teklifini, Maliye, Sağlık bakanlıkları temsilcileri ve Bağ-Kur Genel Müdürünün katılımı ile inceleyip görüşmüştür.
Teklif ile Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu ile Tarımda Kendi Adına ve Hesabına Çalışanlar Sosyal Sigortalar Kanununda değişiklik yapılarak, Bağ-Kur'lu ve tarımda kendi ad ve hesabına çalışan sigortalılara ve hak sahiplerine, yurt içinde tedavilerinin mümkün olmaması halinde yurt dışında tedavi olabilmelerine imkân tanınmıştır.
Teklifin tümü üzerindeki görüşmeler sırasında Sosyal Sigortalar Kanunu kapsamında kişilere tanınmış olan yurt dışında tedavi olabilme hakkının bir an önce 1479 ve 2926 sayılı kanunlar kapsamındakilere de tanınması gerektiği ileri sürülmüş ve Komisyonumuz bu görüşü oybirliği ile benimsemiştir.
Teklifin tümü üzerindeki bu görüşmelerden sonra Teklif ve gerekçesi benimsenmiş ve Teklifin maddelerinin görüşülmesine geçilmesi kararlaştırılmıştır.
Teklifin 1 inci maddesi üzerinde bir önerge verilmiştir.Teklifin bu maddesi ile 1479 sayılı Kanuna ek 22 nci madde eklenmektedir. Önerge, ek 22 nci maddenin üçüncü fıkrasının son cümlesi olan Kurumca ödenen tedavi giderinin % 10'u oranında katkı payı alınır. cümlesini diğer sosyal güvenlik kuruluşları ile eşitliğin sağlanması gerekçesiyle metinden çıkarmaktadır. Bu önerge Komisyonumuzca kabul edilmiş ve madde önergede öngörülen değişiklikle birlikte kabul edilmiştir.
Teklifin geçici 1 inci maddesi üzerinde bir önerge verilmiş ve Yönetmeliğin hazırlanma süresi Kanunun ivedilikle uygulanmasının sağlanması amacıyla iki aydan bir aya indirilmiştir. Geçici 1 inci madde bu önerge ile birlikte kabul edilmiştir.
Teklifin yürürlük maddesi olan 3 üncü madde üzerinde de bir önerge verilmiş ve Kanunun yürürlüğü yayımı tarihine çekilmiştir.
Teklifin 2 ve 4 üncü maddeleri Komisyonumuzca aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
02.09.1971 tarihli ve 1479 sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanununa aşağıdaki ek madde eklenmiştir.
EK MADDE 22.- Bu Kanunun ek 11 inci maddesinin birinci fıkrası kapsamında bulunan, en az on ay sağlık sigortası primi ödeyen ve prim borcu bulunmayan sigortalı ve bunların hak sahipleri, Sağlık Bakanlığınca yetkili kılınan hastanelerin sağlık kurullarınca düzenlenen raporlara göre yurt içinde tedavisi mümkün olmayan hastalıklarının tedavisi için, yine bu raporda gerekli görülmesi halinde bir refakatçi ile birlikte ve Kurum Yönetim Kurulu kararı ile yurt dışına gönderilebilir. Yurt dışında tedaviyi yapacak sağlık kuruluşu aynı raporda belirlenebileceği gibi Kurumca da belirlenebilir.
Yurt dışındaki tedavi süresi, altı ayı geçmemek kaydı ile yetkili hastanece düzenlenen raporda belirtilir. Ancak bu süre yurt dışında tedaviyi yapan sağlık kuruluşunun önerisi ve bu önerinin raporu düzenleyen hastane sağlık kurulunca uygun bulunması halinde altı ayı geçmeyen dönemler halinde en çok iki yıla kadar uzatılabilir. Bu sürenin sonunda tedaviye yurt içinde devam edilir.
Yurt dışında yapılan tedaviye ilişkin giderler ile 6245 sayılı Harcırah Kanunu hükümlerine göre hesaplanacak yol giderleri ve gündelikler Kurumca ödenir. Ancak acil müdahaleyi gerektiren veya hastalığın komplikasyonuna bağlı olarak yapılan tedavi giderleri hariç, raporda belirtilmeyen hastalıklara ait tedavi giderleri ödenmez.
Madde 0002:
17.10.1983 tarihli ve 2926 sayılı Tarımda Kendi Adına ve Hesabına Çalışanlar Sosyal Sigortalar Kanununun ek 3 üncü maddesinde yer alan ek 19 uncu ibaresi ek 19 ve ek 22 nci olarak değiştirilmiştir.
Geçici Madde 0001:
1479 sayılı Kanunun ek 22 nci maddesinin uygulanmasına ilişkin usul ve esaslar, bu Kanunun yayımı tarihinden itibaren bir ay içinde ek 18 inci madde hükümleri çerçevesinde hazırlanacak bir yönetmelikle düzenlenir.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
