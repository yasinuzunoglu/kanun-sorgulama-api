5143 sayılı Türk Silahlı Kuvvetlerinde İlk Nasıp İstihkakına İlişkin Kanun
Yayımlandığı Resmî Gazete Tarihi: 28.04.2004
Yayımlandığı Resmî Gazete Sayısı: 25446
Kabul Tarihi	21.04.2004
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG/101-885/2812
19.06.1995
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 23.5.1995 tarihinde kararlaştırılan Türk Silahlı Kuvvetlerinde İlk Nasıp İstihkakına İlişkin Kanun Tasarısı ile gerekçesi ilişikte gönderilmiştir.
Gereğini arz ederim.
Prof. Dr. T. Çiller
Başbakan
GENEL GEREKÇE
Türk Silahlı Kuvvetlerinde çeşitli okullardan mezun olduktan sonra subay veya astsubay olarak nasbedilenlere 4608 ve 1468 sayılı kanunlar gereğince bir defaya mahsus olmak üzere nasıp istihkakı verilmektedir.
Bu nasıp istihkakı arasında; ordu tipi tabanca, mermi, kılıç, elbise, iskarpin, hurç, bavul, karyola gibi eşya yer almaktadır.
Bu uygulama ilk defa 1936 yılında 2893 sayılı Kanunla teçhizat bedeli olarak 150 lira verilmesi şeklinde olmuş, ancak daha sonra bu miktar kafi gelmediği gibi, alınan malzemenin renk, şekil ve evsafında birlik sağlanmaması karşısında 1944 yılında 4608 sayılı Kanunla, para yerine eşya verilmesi şekline dönüştürülmüştür.
4608 sayılı Kanun hazırlanırken de, 1944 yılında yürürlükte olan askerî mevzuat gözönünde bulundurulmuştur.
1944 yılında yürürlükte bulunan 4273 sayılı Subaylar Heyetine Mahsus Terfi Kanunu ile daha sonra bu Kanunu yürürlükten kaldıran 926 sayılı Türk Silahlı Kuvvetleri Personel Kanunu arasında, öngörülen kaynaklar ve istihdam edilecek personel açısından büyük farklılık bulunmaktadır.
4608 sayılı Kanunda; bu Kanundan yararlanabilmek için, Kara, Deniz ve Hava Kuvvetleri ile jandarma, gümrük ve orman muhafaza kıtalarında subay veya astsubay veya askerî memur olmak üzere okulları muvaffakiyetle ikmal etme koşulu öngörülmüş; 4273 sayılı Kanunda ise, kaynak olarak harp okulları dışında, üniversitelerin muhtelif fakültelerinin askerî kısımlarından söz edilmiştir.
Bugün, Silahlı Kuvvetlerde askerî memur olmadığı gibi, gümrük ve orman muhafaza kıtaları da bulunmamaktadır. Ayrıca, 4608 sayılı Kanun günün ihtiyaçlarına cevap vermekten uzak kalmakta ve 926 sayılı Kanunda öngörülen kaynakların tümünü kapsamamaktadır. Ayrıca uzman jandarmalıktan astsubaylığa, astsubaylıktan subaylığa nasbedilme gibi durumlarda nasıl bir uygulama yapılacağı konusunda da tereddütler ve farklı yorumlar gündeme gelmektedir.
Sonuç olarak, güncelliğini yitirmiş bulunan 4608 ve 1468 sayılı kanunların yürürlükten kaldırılarak, bunların yerine geçecek ve günün ihtiyaçlarına cevap verebilecek yeni bir düzenlemeye gidilmesi zarureti ortaya çıkmıştır.
Bu nedenlerle; Türk Silahlı Kuvvetlerinde askerlik hizmeti dışında, muvazzaf statüde görevlendirilecek personele ilk nasıplarında verilecek istihkakı belirlemek ve uygulamadaki sıkıntıları giderebilmek amacıyla bu Tasarı hazırlanmıştır.
HÜKÜMETİN TEKLİF ETTİĞİ METİN
TÜRK SİLAHLI KUVVETLERİNDE İLK NASIP İSTİHKAKINA İLİŞKİN KANUN TASARISI
Madde 0001: Amaç
Bu Kanunun amacı, Türk Silahlı Kuvvetleri personeline verilecek ilk nasıp istihkakı ile ilgili hususları belirlemektir.
Madde 0002: Kapsam
Bu Kanun; subay (yedek subay hariç), sözleşmeli subay, astsubay, sözleşmeli astsubay ve uzman jandarmalarla bunları istihdam edecek Türk Silahlı Kuvvetleri (Jandarma Genel Komutanlığı ve Sahil Güvenlik Komutanlığı dahil) birlik, karargâh, kurum ve kuruluşlarını kapsar.
Madde 0003: İlk Nasıp İstihkakı
Bu Kanun kapsamına giren personele, ilk nasıplarında; birer adet ordu tipi tabanca ve birer kutu mermi, bavul, yazlık ve kışlık elbise ve iskarpin ile kaput veya pardösü ve yönetmelikte belirtilecek diğer eşya ve teçhizat verilir.
Bu eşya ve teçhizatın cinsinde, günün koşullarına ve Türk Silahlı Kuvvetleri Kıyafet Yönetmeliğine göre, malî imkânlar da dikkate alınarak değişiklik yapmaya Millî Savunma Bakanlığı ile İçişleri Bakanlığı yetkilidir.
Madde 0004: Bir Defa Faydalanma
İlk nasıp istihkakından hiçbir şekilde ikinci kez faydalanılamaz. Ancak, astsubaylıktan subaylığa geçiş gibi nedenlerle ikinci kez nasbı yapılanlardan ilk nasıp istihkakında farklılık olanlar, yönetmelikte belirtilecek ek ilk nasıp istihkakından da istifade ettirilirler.
Madde 0005: Yönetmelik
Personelin bağlı olduğu kuvvet komutanlığı, sınıf ve statüsü ve görev özelliği gibi hususlar dikkate alınarak hazırlanacak ilk nasıp istihkakı listeleri ile sınıf ve statü değişikliği nedeniyle uygulanacak ek ilk nasıp istihkakı listeleri, eşya ve teçhizatın kapsamı, miktarı, cinsi, verilme şekli ve bu Kanunla ilgili diğer usul ve esaslar Millî Savunma, İçişleri ve Maliye bakanlıklarınca birlikte çıkarılacak bir yönetmelikte gösterilir.
Madde 0006: Cezaî Müeyyide
Bu Kanuna ve çıkarılacak yönetmeliğe göre verilecek tabanca ve mermiler, Türk Silahlı Kuvvetlerinden ilişik kesilmedikçe hiçbir şekilde başkasına verilemez ve devredilemez. Aksine davrananlar altı aydan bir yıla kadar hapis cezası ile tecziye edilir.
Madde 0007: Yürürlükten Kaldırılan Kanunlar
10.7.1994 tarihli ve 4608 sayılı Muvazzaf Subay ve Askerî Memurlara Verilecek Elbise ve Teçhizat Hakkında Kanun ile 12.8.1971 tarihli ve 1468 sayılı Türk Silahlı Kuvvetlerinde Astsubay Nasbedilenlere Giyecek ve Teçhizat Verilmesi Hakkında Kanun yürürlükten kaldırılmıştır.
Geçici Madde 0001:
Bu Kanunun yürürlüğe girdiği tarihten önce 4608 ve 1468 sayılı kanunlardan istifade edenler, bu Kanuna ve çıkarılacak yönetmeliğe göre, tabi oldukları listelerde daha önce almadıkları ve 6.5.1960 tarihli ve 7471 sayılı Kanun kapsamına girmeyen bir eşya varsa sadece onu alırlar.
Geçici Madde 0002:
Bu Kanunun yürürlüğe girdiği tarihten önce görevde olan astsubaylarla astsubaylıktan subaylığa geçenlerden, 4608 ve 1468 sayılı kanunlara göre kendilerine tabanca verilmeyenlere de bu Kanuna göre tabanca ve mermi verilir.
Geçici Madde 0003:
Bu Kanunun yürürlüğe girdiği tarihten önce 4608 ve 1468 sayılı kanunlar ile bu kanunlarda değişiklik yapan kanun ve kanun hükmünde kararnameler gereğince kendilerine tabanca ve mermi verilenler de, Türk Silahlı Kuvvetlerinden ilişikleri kesilmedikçe tabanca ve mermilerini her ne suretle olursa olsun başkalarına veremez ve devredemezler. Aksine davrananlar hakkında da 6 ncı maddedeki cezaî müeyyide uygulanır.
Madde 0008: Yürürlük
Bu Kanun yayımı tarihinde yürürlüğe girer.
Madde 0009: Yürütme
Bu Kanun hükümlerini Bakanlar Kurulu yürütür.
MADDE GEREKÇELERİ
Madde 0001:
Bu Kanunun amacının, Türk Silahlı Kuvvetleri personeline verilecek ilk nasıp istihkakı ile ilgili hususları belirlemek olduğu açıklanmaktadır.
Madde 0002:
Bu Kanunun; 1111 sayılı Askerlik Kanununu, 1076 sayılı Yedek Subaylar ve Yedek Askerî Memurlar Kanunu gibi kanunlar gereğince askerlik hizmetini yapmak üzere silah altına alınan er, onbaşı, çavuş ve yedek subaylarla erbaş statüsünde bulunan ve 3269 sayılı Kanuna göre istihdam edilen giyecek, bakım ve barınmaları er ve erbaşlar gibi Devletçe karşılanan uzman erbaşlar hariç olmak üzere, muvazzaf statüde çeşitli kanunlara göre Türk Silahlı Kuvvetlerine alınan ve belli bir hizmet sözleşmesine veya mecburî hizmete tabi bulunan subay, sözleşmeli subay, astsubay, sözleşmeli astsubay ve uzman jandarmalarla bunları istihdam edecek Türk Silahlı Kuvvetleri (Jandarma Genel Komutanlığı ve Sahil Güvenlik Komutanlığı dahil) birlik, karargâh, kurum ve kuruluşlarını kapsadığı belirtilmektedir.
Madde 0003:
Kanun kapsamına giren askerî personele verilecek ilk nasıp istihkakları belirlenmektedir. Bu belirleme yapılırken; kuvvete ve nasbedilecek statüye göre farklılık arz etmeyen ve tüm personel için müşterek olan ihtiyaçlar Kanunda sayılmakta; bunun dışında personelin tabi olduğu kuvvet ve statüsüne göre farklılık gösteren diğer ihtiyaçların ise, yönetmelikle tespiti öngörülmektedir. Ayrıca her iki şekilde belirlenen ilk nasıp istihkakının cinsinde günün koşullarına göre değişiklik yapmaya da ilgili bakanlıklar yetkili kılınarak, sadece eşyanın cinsinde değişiklik yapmak için sık sık yasal düzenlemeye gidilmesi önlenmektedir.
Madde 0004:
Silahlı Kuvvetlerde muvazzaf olarak görevlendirilenlere iki çeşit istihkak verilmektedir. Birincisi, ilk defa Silahlı Kuvvetlere girişte, subay ve astsubay olarak nasbedildiğinde veya ilk sözleşme yapıldığında bir defaya mahsus olmak üzere verilmekte; diğeri ise, Türk Silahlı Kuvvetlerinde görev yapıldığı sürece, belli bir miada tabi tutularak, belli zaman aralıklarında Silahlı Kuvvetlerden ilişik kesilinceye kadar devam etmektedir. Bu ikinci gruba, muvazzaflar yanında, askerlik hizmetini yapanlar da girmektedir. Burada düzenlenen ilk nasıp istihkakıdır. Bu nedenle, bu istihkak bir defaya mahsus olmak üzere verilecektir. Ancak ilk nasıptan sonra ilgili kanunlarda öngörülen şartların tahakkuku halinde, uzman jandarmalıktan astsubaylığa, astsubaylıktan subaylığa geçmek mümkün olduğundan, bu gibi durumlarda personelin ikinci kez nasbı yapılmakta, ilk nasbına göre Türk Silahlı Kuvvetleri Kıyafet Yönetmeliği uyarınca giymesi gereken elbisede veya kullanacağı eşyada önemli farklılıklar ortaya çıkabilmektedir. İşte bu gibi durumlarda, ikinci bir ek istihkak verilmesine imkân sağlanmaktadır.
Madde 0005:
Personelin, Kara, Deniz ve Hava Kuvvetlerinde veya Jandarma Genel Komutanlığında görev yapması istihkak ihtiyacı yönünden farklılık gerektirmektedir. Ayrıca, bu ihtiyaç, personelin sınıf ve statüsüne ve branşına göre dahi değişebilmektedir. Diğer taraftan istihkakın miktarı, cinsi, verilme şekli gibi hususlar da farklı olabilmektedir. Bu nedenlerle, farklılık gösteren, zamana göre değişebilen ve detaya giren istihkakla ilgili diğer hususların yönetmelikle düzenlenmesi öngörülmektedir.
Madde 0006:
İlk nasıp istihkakı olarak verilen tabanca ve mermilerin Türk Silahlı Kuvvetlerinden ilişik kesilmeden üçüncü kişilere verilmesini önlemek amacıyla cezaî müeyyide getirilmektedir. Halihazırdaki uygulama da aynıdır. Sadece hapis cezası yanında, ayrıca para cezası öngörülmemektedir. Bu düzenleme özel bir husus olup, 6136 sayılı Kanun kapsamına girmemektedir.
Madde 0007:
İlk nasıp istihkakı ile ilgili 4608 ve 1468 sayılı kanunlar yürürlükten kaldırılmaktadır.
Geçici Madde 0001:
Bu Kanun, yürürlüğe girdiği tarihten itibaren subay, astsubay, sözleşmeli subay veya sözleşmeli astsubay veyahut uzman jandarma olarak nasbedilenlere uygulanacağından, bu tarihten önce Silahlı Kuvvetlerde göreve başlayanları kapsamayacaktır. Ancak, ilk nasıp istihkakında farklılık olursa ve bu farklılık miatlı olarak belli sürelerde verilen istihkak kapsamında (elbise, ayakkabı, kumaş gibi) olmazsa, sadece bundan istifade ettirilme imkânı getirilmektedir.
Geçici Madde 0002:
Astsubaylara ilk nasıp istihkakı olarak tabanca verilmesine, ilk defa 9.8.1993 tarihli ve 499 sayılı Kanun Hükmünde Kararname ile 4608 ve 1468 sayılı kanunlara eklenen hükümlerle başlanıldığından bu Kanunun yürürlüğe girdiği tarihe kadar mezkûr kanunlardan istifade edemeyenlerin olması halinde, bunların mağduriyetlerine neden olunmaması için bu Kanuna göre tabanca ve mermi verilmesi öngörülmektedir. Ancak bu uygulama, ilk nasıp istihkakı olarak tabanca ve mermi alanların hiçbir şekilde ilk nasıp istihkakı olarak ikinci kez tabanca ve mermi almalarına neden olamaz.
Geçici Madde 0003:
Sadece bu Kanuna göre değil, yürürlükten kaldırılması öngörülen 4608 ve 1468 sayılı kanunlara göre de kendilerine tabanca ve mermi verilenlerin, Silahlı Kuvvetlerden ilişik kesilmedikçe bu tabanca ve mermileri üçüncü şahıslara vermelerini önlemek amacıyla bu hüküm getirilmektedir.
Madde 0008:
Yürürlük maddesidir.
Madde 0009:
Yürütme maddesidir.
MİLLÎ SAVUNMA KOMİSYONUNUN KABUL ETTİĞİ METİN
TÜRK SİLAHLI KUVVETLERİNDE İLK NASIP İSTİHKAKINA İLİŞKİN KANUN TASARISI
Madde 0001:
Tasarının 1 inci maddesi Komisyonumuzca aynen kabul edilmiştir.
Madde 0002:
Tasarının 2 nci maddesi Komisyonumuzca aynen kabul edilmiştir.
Madde 0003:
Tasarının 3 üncü maddesi Komisyonumuzca aynen kabul edilmiştir.
Madde 0004:
Tasarının 4 üncü maddesi Komisyonumuzca aynen kabul edilmiştir.
Madde 0005:
Tasarının 5 inci maddesi Komisyonumuzca aynen kabul edilmiştir.
Madde 0006:
Tasarının 6 ncı maddesi Komisyonumuzca aynen kabul edilmiştir.
Madde 0007:
Tasarının 7 nci maddesi Komisyonumuzca aynen kabul edilmiştir.
Geçici Madde 0001:
Tasarının geçici 1 inci maddesi Komisyonumuzca aynen kabul edilmiştir.
Geçici Madde 0002:
Bu Kanunun yürürlüğe girdiği tarihte görevde olan astsubaylarla astsubaylıktan subaylığa geçenlerden, 4608 ve 1468 sayılı kanunlara göre kendilerine tabanca verilmeyenlere de bu Kanuna göre tabanca ve mermi verilir.
Geçici Madde 0003:
Tasarının geçici 3 üncü maddesi Komisyonumuzca aynen kabul edilmiştir.
Madde 0008:
Tasarının 8 inci maddesi Komisyonumuzca aynen kabul edilmiştir.
Madde 0009:
Tasarının 9 uncu maddesi Komisyonumuzca aynen kabul edilmiştir.
Millî Savunma Komisyonu Raporu
T.C.
Millî Savunma Komisyonu
Esas No	1/564
Karar No	15
14.04.2004
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak 19.6.1995 tarihinde Türkiye Büyük Millet Meclisi Başkanlığına sunulan ancak yasama döneminin sona ermesiyle kadük olan, 20 ve 21 inci yasama dönemlerinde de kanunlaşamayan, son olarak 4.4.2004 tarihinde, Türkiye Büyük Millet Meclisi İçtüzüğünün 77 nci maddesi uyarınca Bakanlar Kurulu tarafından yenilenen ve Türkiye Büyük Millet Meclisi Başkanlığına gönderilen 1/564 esas numaralı Türk Silahlı Kuvvetlerinde İlk Nasıp İstihkakına İlişkin Kanun Tasarısı, Komisyonumuzun 14.4.2004 tarihli 11 inci Birleşiminde, Hükümeti temsilen Millî Savunma Bakanı sayın Vecdi GÖNÜL ün, Millî Savunma, İçişleri ve Maliye bakanlıkları ile Genelkurmay Başkanlığı temsilcilerinin de katılmalarıyla incelenip görüşülmüştür.
Tasarı ve gerekçesi incelendiğinde;
Türk Silahlı Kuvvetlerinde çeşitli okullardan mezun olduktan sonra subay ve astsubay olarak nasbedilenlere; ordu tipi tabanca, mermi, kılıç, elbise gibi eşyaların bir defaya mahsus olmak üzere nasıp istihkakı olarak verildiği,
1936 yılında nakdi olarak (150 TL sı) verilmeye başlanan ve bu teçhizat bedelinin kafi gelmemesi ve teçhizatta birlik sağlanamaması nedeniyle 1944 yılında çıkarılan 4608 sayılı Kanunla uygulamanın para yerine eşya verilmesi şekline dönüştürüldüğü,
1944 yılında yürürlükte bulunan askeri personel kanunu ile halen yürürlükte bulunan 926 sayılı Türk Silahlı Kuvvetleri Personel Kanunu arasında öngörülen kaynaklar ve istihdam edilecek personel açısından büyük farklılıklar bulunduğu, örneğin bugün için Türk Silahlı Kuvvetlerinde askeri memur, gümrük ve orman muhafaza kıtalarının bulunmadığı,
Uygulamada uzman jandarmalıktan astsubaylığa, astsubaylıktan subaylığa nasbedilme durumlarında da tereddütler yaşandığı,
4608 sayılı ve 1468 sayılı kanunların yürürlükten kaldırılarak yeni bir düzenlemeye gidildiği
Görülmektedir.
Tasarının tümü üzerinde yapılan görüşmelerde;
Türkiye Büyük Millet Meclisine ilk olarak 8-9 yıl önce gelen bu Tasarı ve benzeri bir çok kanun tasarısı olduğu,
Bu tür kanun tasarılarının iyice incelenerek eğer tasarıların hazırlanmalarındaki ihtiyaçlar devam ediyorsa bir an önce kanunlaşmalarında büyük yarar olacağı, bu ihtiyaçlar devam etmiyorsa da bu tür kanun tasarılarının Hükümetçe geri çekilmesinin yerinde olacağı,
Hükümetin geçmiş yasama dönemlerinde kadük olmuş bir konuyu Türkiye Büyük Millet Meclisi ve Komisyon gündemine getirmiş olduğu ve aradan geçen süre içinde yetkililerce geçmiş mevzuatın uygulandığı, ancak bu uygulama yapılırken Türk Silahlı Kuvvetlerinde artık istihdam edilmeyen orman muhafaza memuru ve askeri memur gibi kadrolara ilgili Bakanlık bütçelerinden bu tür bir ödeme yapılmadığı,
Mali konuların çok fazla yorum ve boşluk kabul etmemesi nedeniyle bu mevzuatın güncelleştirilmesinde yarar bulunduğu,
Dile getirilmiş.
Tasarı üzerinde Hükümet tarafından yapılan açıklamaları takiben Tasarı ve gerekçesi Komisyonumuzca da benimsenerek maddelerinin görüşülmesine geçilmesi kabul edilmiştir.
Tasarının 1, 2, 3, 4, 5, 6, 7 ve geçici 1 inci maddeleri Komisyonumuzca aynen kabul edilmiştir.
Tasarının geçici 2 nci maddesi üzerinde yapılan görüşmelerde;
Geçici maddenin başlangıcındaki Bu kanun yürürlüğe girdiği tarihten önce görevde olan ibaresinin madde gerekçesine paralel olarak Bu Kanun yürürlüğe girdiği tarihte görevde olan şeklinde değiştirilmesinin daha yerinde olacağı,
Geçici maddenin bu şekilde düzenlenmesiyle yapılacak düzenlemenin geçmişe yönelik bir hak doğurmayacağı ve ileride meydana gelebilecek hukuki ihtilaflara da engel olacağı,
Belirtilmiş.
Alınan redaksiyon yetkisi dahilinde geçici 2 nci maddenin ilk cümlesindeki Bu Kanunun yürürlüğe girdiği tarihten önce görevde olan ibaresi Bu Kanunun yürürlüğe girdiği tarihte görevde olan şeklinde değiştirilmiş ve madde bu haliyle kabul edilmiştir.
Tasarının geçici 3 üncü maddesi ile yürürlük ve yürütmeye ilişkin 8 ve 9 uncu maddeleri Komisyonumuzca aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001: Amaç
Bu Kanunun amacı, Türk Silahlı Kuvvetleri personeline verilecek ilk nasıp istihkakı ile ilgili hususları belirlemektir.
Madde 0002: Kapsam
Bu Kanun; subay (yedek subay hariç), sözleşmeli subay, astsubay (yedek astsubay hariç) (1), sözleşmeli astsubay , uzman jandarma ve uzman erbaşlar ile bunları istihdam eden Türk Silahlı Kuvvetleri, Jandarma Genel Komutanlığı ve Sahil Güvenlik Komutanlığı (2) birlik, karargâh, kurum ve kuruluşlarını kapsar.
(1) 26.06.2019 Tarih ve 30813 Sayılı Resmi Gazetede Yayımlanan 7179 Sayılı Kanunun 62. maddesi ile astsubay ibaresinden sonra gelmek üzere (yedek astsubay hariç) ibaresi eklenmiştir.
(2) ve uzman jandarmalarla bunları istihdam edecek Türk Silahlı Kuvvetleri (Jandarma Genel Komutanlığı ve Sahil Güvenlik Komutanlığı dâhil) İbaresi 05.03.2021 Tarih ve 31414 Sayılı Resmi Gazetede Yayımlanan 7281 Sayılı Kanunun 32. Maddesi ile , uzman jandarma ve uzman erbaşlar ile bunları istihdam eden Türk Silahlı Kuvvetleri, Jandarma Genel Komutanlığı ve Sahil Güvenlik Komutanlığı şeklinde değişmiştir.
Madde 0003: İlk nasıp istihkakı
(Madde 05.03.2021 tarih ve 31414 sayılı Resmi Gazetede yayımlanan 7281 Sayılı Kanunun 33. Maddesi ile Değişmiştir.)
Bu Kanun kapsamına giren personele ilk nasıplarında, bir adet yerli üretim ordu tipi tabanca ve bir kutu mermi ile yönetmelikte belirtilecek diğer eşya ve teçhizat verilir.
27/7/1967 tarihli ve 926 sayılı Türk Silâhlı Kuvvetleri Personel Kanununun 14 üncü maddesine göre dış kaynaktan muvazzaf subaylığa geçirilenlere bir yıllık deneme süresini ve uzman erbaşlara ise ilk beş aylık intibak dönemini tamamlamalarını müteakip yerli üretim ordu tipi tabanca ve bir kutu mermi verilir.
Bu eşya ve teçhizatın cinsinde, günün koşullarına ve ilgili kıyafet yönetmeliğine göre malî imkânlar da dikkate alınarak değişiklik yapmaya ilgisine göre Millî Savunma Bakanlığı veya İçişleri Bakanlığı yetkilidir.
Madde 0004: Bir defa faydalanma
İlk nasıp istihkakından hiçbir şekilde ikinci kez faydalanılamaz. Ancak, astsubaylıktan subaylığa geçiş gibi nedenlerle ikinci kez nasbı yapılanlardan ilk nasıp istihkakında farklılık olanlar, yönetmelikte belirtilecek ek ilk nasıp istihkakından da istifade ettirilirler.
Madde 0005: Yönetmelik
Personelin bağlı olduğu kuvvet komutanlığı, sınıf ve statüsü ve görev özelliği gibi hususlar dikkate alınarak hazırlanacak ilk nasıp istihkakı listeleri ile sınıf ve statü değişikliği nedeniyle uygulanacak ek ilk nasıp istihkakı listeleri, eşya ve teçhizatın kapsamı, miktarı, cinsi, verilme şekli ve bu Kanunla ilgili diğer usul ve esaslar Millî Savunma, İçişleri ve Maliye bakanlıklarınca birlikte çıkarılacak bir yönetmelikte gösterilir.
Madde 0006: Cezaî müeyyide
Bu Kanuna ve çıkarılacak yönetmeliğe göre verilecek tabanca ve mermiler, Türk Silahlı Kuvvetlerinden ilişik kesilmedikçe hiçbir şekilde başkasına verilemez ve devredilemez. Aksine davrananlar altı aydan bir yıla kadar hapis cezası ile tecziye edilir.
Madde 0007: Yürürlükten kaldırılan kanunlar
10.07.1944 tarihli ve 4608 sayılı Muvazzaf Subay ve Askerî Memurlara Verilecek Elbise ve Teçhizat Hakkında Kanun ile 12.08.1971 tarihli ve 1468 sayılı Türk Silahlı Kuvvetlerinde Astsubay Nasbedilenlere Giyecek ve Teçhizat Verilmesi Hakkında Kanun yürürlükten kaldırılmıştır.
Geçici Madde 0001:
Bu Kanunun yürürlüğe girdiği tarihten önce 4608 ve 1468 sayılı kanunlardan istifade edenler, bu Kanuna ve çıkarılacak yönetmeliğe göre tâbi oldukları listelerde daha önce almadıkları ve 06.05.1960 tarihli ve 7471 sayılı Kanun kapsamına girmeyen bir eşya varsa sadece onu alırlar.
Geçici Madde 0002:
Bu Kanunun yürürlüğe girdiği tarihte görevde olan astsubaylarla astsubaylıktan subaylığa geçenlerden, 4608 ve 1468 sayılı kanunlara göre kendilerine tabanca verilmeyenlere de bu Kanuna göre tabanca ve mermi verilir.
Geçici Madde 0003:
Bu Kanunun yürürlüğe girdiği tarihten önce 4608 ve 1468 sayılı kanunlar ile bu kanunlarda değişiklik yapan kanun ve kanun hükmünde kararnameler gereğince kendilerine tabanca ve mermi verilenler de Türk Silahlı Kuvvetlerinden ilişikleri kesilmedikçe tabanca ve mermilerini her ne suretle olursa olsun başkalarına veremez ve devredemezler. Aksine davrananlar hakkında da 6 ncı maddedeki cezaî müeyyide uygulanır.
Geçici Madde 0004:
Bu Kanunun yürürlüğe girdiği tarihte görevde olup tabanca ve mermi almamış olan uzman jandarmalar ile uzman jandarmalıktan astsubaylığa geçenlere de bu Kanun hükümlerine göre tabanca ve mermi verilir.
Geçici Madde 0005:
Bu Kanunun yürürlüğe girdiği tarihten önce emekliye ayrılmış ve 4608 sayılı Kanundan istifade etmiş subaylardan, çeşitli nedenlerle kılıç istihkakından yararlanmamış olanlara, kendilerinin veya yasal mirasçılarının bu maddenin yürürlüğe girdiği tarihten itibaren üç yıl (1) içinde müracaat etmeleri halinde kılıç istihkakları verilir.
(1) bir yıl İbaresi 03.06.2012 Tarih ve 28312 Sayılı Resmi Gazetede Yayımlanan 6318 Sayılı Kanun İle üç yıl şeklinde değişmiştir.
Geçici Madde 0006:
(Madde 16.02.2013 Tarih ve 28561 Sayılı Resmi Gazetede Yayınlanan 6413 Sayılı Kanun ile Eklenmiştir.)
Hâlen görevde bulunan personele teçhizat tabancası olarak tahsis edilen silahlardan, kaydı silinenler ile eski ve/veya ateş gücü düşük ve teknolojik ve/veya ekonomik ömrünü dolduranların yerine, bunların iade edilmesi kaydıyla, günün ve görevin şartlarına uygun bir tabancanın verilmesine ilgili kuvvet komutanlıkları , Jandarma Genel Komutanlığı ve Sahil Güvenlik Komutanlığı (1) yetkilidir.
(1) (Jandarma Genel Komutanlığı ve Sahil Güvenlik Komutanlığı dâhil) İbaresi 05.03.2021 Tarih ve 31414 Sayılı Resmi Gazetede Yayımlanan 7281 Sayılı Kanunun 34. Maddesi ile , Jandarma Genel Komutanlığı ve Sahil Güvenlik Komutanlığı şeklinde değişmiştir.
Geçici Madde 0007
(Madde 05.03.2021 Tarih ve 31414 Sayılı Resmi Gazetede Yayımlanan 7281 Sayılı Kanunun 35. Maddesi ile Eklenmiştir)
Bu maddenin yayımı tarihinde uzman erbaşlıktaki hizmet süresinin ilk beş ayını tamamlamış olan uzman erbaşlara bir adet yerli üretim ordu tipi tabanca ve bir kutu mermi verilir.
Madde 0008: Yürürlük
Bu Kanun yayımı tarihinde yürürlüğe girer.
Madde 0009: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
