5332 sayılı Sendikalar Kanununun Bazı Maddelerinin Değiştirilmesine Dair Kanun
Yayımlandığı Resmî Gazete Tarihi: 16.04.2005
Yayımlandığı Resmî Gazete Sayısı: 25788
Kabul Tarihi	12.04.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG/101-368/783
18.02.2005
TÜRKİYE BÜYÜK MİLLET MECLİSİ BAŞKANLIĞINA
Çalışma ve Sosyal Güvenlik Bakanlığınca hazırlanan ve Başkanlığınıza arzı Bakanlar Kurulunca 14.02.2005 tarihinde kararlaştırılan Sendikalar Kanununun Bazı Maddelerinin Değiştirilmesine Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Sendika ve konfederasyonlar, mal varlıkları ve gelirlerini 2821 sayılı Kanunda yer alan kısıtlamalar nedeniyle kullanamamakta ve biriken mal varlığı gelirleri, yüksek meblağlara ulaşmaktadır. Gelirlerin kullanılması konusunda ise, sadece grev ve lokavt fonlarından yardım öngörülmüştür. Buna karşılık değişik nedenlerle grev ve lokavta gidilemeyen durumlarda biriken ve hatta giderek katlanan üye aidatlarından elde edilen nakit gelirlerinin değerlendirilememesi atıl bir durum yaratmaktadır.
Hazırlanan Tasarı ile; bu kuruluşların eğitime ve yurt dışında meydana gelen tabii afetlere katkı yapabilmeleri için 2821 sayılı Kanunda gerekli düzenleme yapılmış ve kullanılamayan gelirlerin bu oluşumlar tarafından milli eğitime ve ülke sınırları dışında meydana gelebilecek tabii afetlere katkısının önü açılmıştır.
HÜKÜMETİN TEKLİF ETTİĞİ METİN
SENDİKALAR KANUNUNUN BAZI MADDELERİNİN DEĞİŞTİRİLMESİNE DAİR KANUN TASARISI
Madde - 1.
05.05.1983 tarihli ve 2821 sayılı Sendikalar Kanununun 33 üncü maddesinin birinci fıkrasının (8) numaralı bendi aşağıdaki şekilde değiştirilmiştir.
8. Üyelik şartı aranmaksızın, nakit mevcutlarının % 25 ini aşmamak kaydıyla ve genel kurul kararıyla, Milli Eğitim Bakanlığına devretmek üzere eğitim tesisleri kurmak veya eğitim amaçlı olarak kamu kurum ve kuruluşlarına ayni ve nakdi yardımda bulunmak, yurt içinde veya yurt dışında yangın, su baskını, deprem gibi tabii afetlerin vukuunda doğrudan veya yetkili makamlar aracılığıyla afet bölgesinde konut, sağlık ve eğitim tesisleri yapmak veya bu amaçla kamu kurum ve kuruluşlarına ayni ve nakdi yardımda bulunmak.
Madde - 2.
2821 sayılı Kanunun 44 üncü maddesinin son fıkrasına aşağıdaki cümle eklenmiştir.
33 üncü maddenin birinci fıkrasının (8) numaralı bendi bu hükümden istisnadır.
MADDE GEREKÇELERİ
Madde - 1.
Madde ile, sendika ve konfederasyonların genel kurul kararıyla nakit gelirlerinin % 25 ini aşmamak kaydıyla eğitim tesisleri kurabilmelerine ve bunları Milli Eğitim Bakanlığına devredebilmelerine veya bu amaçla ayni ve nakdi yardımda bulunabilmeleri ile yurt dışında meydana gelen tabii afet bölgelerine yardım yapabilmelerine olanak sağlamak amacıyla 2821 sayılı Kanunun 33 üncü maddesinde düzenleme yapılmıştır.
Madde - 2.
2821 sayılı Kanunun 44 üncü maddesinde sendika ve konfederasyonların gelirlerini Kanunda ve tüzüklerinde gösterilen faaliyetleri dışında kullanamayacakları veya bağışlayamayacakları belirtilmiştir. Eğitime ve tabii afetlere katkı sağlayacak etkinlikler kapsamında, söz konusu kuruluşların birikmiş fonlarının bu alanda değerlendirilmesi amacıyla anılan maddeye hüküm eklenerek tabii afetlerde yurt dışına da yardım yapılmasının ve eğitime katkı sağlayacak faaliyetlerin önü açılmıştır.
Madde - 3.
Yürürlük maddesidir.
Madde - 4.
Yürütme maddesidir.
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-368/6059
28.12.2001
TÜRKİYE BÜYÜK MİLLET MECLİSİ BAŞKANLIĞINA
Çalışma ve Sosyal Güvenlik Bakanlığınca hazırlanan ve Başkanlığınıza arzı Bakanlar Kurulunca 24.10.2001 tarihinde kararlaştırılan Sendikalar Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
B. Ecevit
Başbakan
GENEL GEREKÇE
Sendikalar, mal varlıkları ve gelirlerini mevzuatta yer alan kısıtlamalar nedeniyle sadece grev ve lokavt fonlarından yardım öngörülen hususlarda kullanabilmektedir. Buna karşılık değişik nedenlerle grev ve lokavta gidilemeyen durumlarda biriken ve hatta giderek katlanan üye aidatlarından elde edilen nakit gelirlerinin değerlendirilememesi atıl bir durum yaratmaktadır.
Hazırlanan Tasarı ile; sadece işveren sendikalarının üye işverenlerine kredi şeklinde yardım yapabilmeleri öngörülmüş, içinde bulunduğumuz kriz ortamından büyük zarar gören işverenlere bizzat üyesi bulundukları işveren sendikasınca kredi kullandırılması amaçlanmıştır.
MADDE GEREKÇELERİ
Madde - 1.
Madde ile, işveren sendikalarına genel kurul kararıyla nakit gelirlerinin en fazla üçte ikisi oranında, üyelerine kredi verebilme imkânı sağlanmak amacıyla Sendikalar Kanununun 33 üncü maddesine bir fıkra eklenmektedir.
Madde - 2.
Sendikalar Kanununun 39 uncu maddesinin üçüncü fıkrası sendika ve konfederasyonların elde ettikleri gelirleri üyeleri ve mensupları arasında dağıtamayacağı hükmüne amirdir. Yapılan düzenleme ile bu sınırlama işveren sendika ve konfederasyonları açısından kaldırılmaktadır.
Madde - 3.
Madde ile, işveren sendika ve konfederasyonlarının üyelerine borç verebilmesine imkân tanıyabilmek amacıyla, sendika ve konfederasyonların giderlerini düzenleyen Sendikalar Kanununun 44 üncü maddesinde değişiklik yapılmaktadır.
Madde - 4.
Yürürlük maddesidir.
Madde - 5.
Yürütme maddesidir.
SENDİKALAR KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
05.05.1983 tarihli ve 2821 sayılı Sendikalar Kanununun 33 üncü maddesinin birinci fıkrasından sonra gelmek üzere aşağıdaki fıkra eklenmiştir.
İşveren sendikaları, nakit mevcudunun azami üçte ikisini aşmamak kaydıyla ve genel kurul kararıyla birikmiş nakit gelirlerinin geri dönüş koşullarının belirlenmesi şartıyla mevcut üyelerine kredi verebilir.
Madde - 2.
2821 sayılı Kanunun 39 uncu maddesinin üçüncü fıkrası aşağıdaki şekilde değiştirilmiştir.
İşçi sendika ve konfederasyonları elde ettikleri gelirleri üyeleri ve mensupları arasında dağıtamazlar. Sendika ve konfederasyonların grev ve lokavt süresince tüzüklerine göre üyelerine yapacakları yardımlar bu hükmün dışındadır.
Madde - 3.
2821 sayılı Kanunun 44 üncü maddesinin dördüncü fıkrası aşağıdaki şekilde değiştirilmiştir.
İşçi sendikaları ve konfederasyonları üyeleriyle çalıştırdıkları işçiler dahil hiç kimseye borç veremezler. Sendika ve konfederasyonlar nakit gelirlerinin yüzde beşini aşmamak kaydıyla sosyal amaçlı harcamaya, genel kurul kararıyla yönetim kurulunu yetkilendirebilirler.
Madde - 4.
Bu Kanun yayımı tarihinde yürürlüğe girer.
Madde - 5.
Bu Kanun hükümlerini Bakanlar Kurulu yürütür.
Milli Eğitim, Kültür, Gençlik ve Spor Komisyonu Raporu
T.C.
Milli Eğitim, Kültür, Gençlik ve Spor Komisyonu
Esas No	1/975
Karar No	7
16.03.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 24.02.2005 tarihinde esas komisyon olarak Sağlık, Aile, Çalışma ve Sosyal İşler Komisyonuna, tali komisyon olarak Komisyonumuza havale edilen Sendikalar Kanununun Bazı Maddelerinin Değiştirilmesine Dair Kanunu Tasarısı (1/975), Komisyonumuzun 16.03.2005 tarihli toplantısında görüşülmüştür.
Toplantımıza, Çalışma ve Sosyal Güvenlik, Milli Eğitim ve Maliye bakanlıklarından yetkililer katılmışlardır.
Tasarı ile; sendika ve konfederasyonların genel kurul kararlarıyla nakit gelirlerinin % 25 ini aşmamak kaydıyla eğitim tesisleri kurabilmelerine ve bunları Milli Eğitim Bakanlığına devredebilmelerine veya bu amaçla ayni ve nakdi yardımda bulunabilmelerine ve yurt dışında meydana gelen tabii afet bölgelerine yardım yapabilmelerine imkan sağlamak amacıyla 2821 sayılı Sendikalar Kanununda değişiklik öngörülmektedir.
Tasarıyla ilgili görüşmelerde; mevcut düzenlemeden farklı olarak sendika ve konfederasyonların yapacağı yardımın üst sınırı için öngörülen % 10 luk oranın % 25 e çıkarıldığı, genel kurul kararı öngörüldüğü ve tabii afet bölgeleriyle ilgili olarak yurt içi - yurt dışı ibaresinin eklendiği ve eğitim tesislerinin Milli Eğitim Bakanlığına devir imkanının getirildiği Hükümet temsilcisince ifade edilmiştir. Böylece fıkra genişletilmiş ve açıklık kazandırılmıştır.
Üyelerimiz bu değişikliğin önemli olduğunu, sendikaların nakit mevcutlarının % 25 i gibi büyük bir meblağın ayni ya da nakdi yardım amacıyla kullanılması imkanı getirilmesi nedeniyle sendikaların görüşlerinin bu konuda alınması gereğini ifade etmişlerdir.
Katılımcı bir anlayışla böyle bir konunun hazırlanmasının önemine dikkat çekilmiştir. Hükümet temsilcisi cevaben, tarafların teklifiyle bu Tasarının hazırlandığını belirtmiştir.
Sendika ve konfederasyonların yapacağı yardımın oranının üst sınırının % 25 olarak belirlendiği ve genel kurul kararı gerektiğinden bir zorlama söz konusu olmayacağı üyelerimizce ifade edilmiştir. Öncelikle sendikal örgütlenmenin önündeki engellerin kaldırılması gerektiği belirtilmiştir.
Komisyonumuz esas komisyona Tasarının görüşülmesi sırasında tarafların dinlenmesinin önerilmesini kararlaştırmıştır.
Tasarının tümü üzerindeki görüşmelerden sonra maddelerine geçilmiş, 1 inci , 2 nci, yürürlük ve yürütmeyi düzenleyen 3 ve 4 üncü maddeleri ile tümü Komisyonumuzca aynen kabul edilmiştir.
Raporumuz havalesi gereği esas komisyon olan Sağlık, Aile, Çalışma ve Sosyal İşler Komisyonuna gönderilmek üzere Yüksek Başkanlığa saygı ile sunulur.
Sağlık, Aile, Çalışma ve Sosyal İşler Komisyonu Raporu
T.C.
Sağlık, Aile, Çalışma ve Sosyal İşler Komisyonu
Esas No	1/975, 1/306
Karar No	17
25.03.2005
TÜRKİYE BÜYÜK MİLLET MECLİSİ BAŞKANLIĞINA
Çalışma ve Sosyal Güvenlik Bakanlığınca hazırlanarak Bakanlar Kurulunca 18.02.2005 tarihinde Başkanlığınıza sunulan, Sendikalar Kanununun Bazı Maddelerinin Değiştirilmesine Dair Kanun Tasarısı, Başkanlığınızca 24.02.2005 tarihinde esas komisyon olarak Komisyonumuza, tali komisyon olarak Milli Eğitim, Kültür, Gençlik ve Spor Komisyonuna; yine Çalışma ve Sosyal Güvenlik Bakanlığınca hazırlanarak 28.12.2001 tarihinde Başkanlığınıza sunulan, İçtüzüğün 77 nci maddesi uyarınca hükümsüz sayılarak 11.12.2002 tarihinde Bakanlar Kurulunca yenilenmesi istenen Sendikalar Kanununda Değişiklik Yapılmasına Dair Kanun Tasarısı, 19.12.2002 tarihinde esas komisyon olarak Komisyonumuza havale edilmiş, Komisyonumuz 24.03.2005 tarihli ondördüncü toplantısına Çalışma ve Sosyal Güvenlik, Adalet, Maliye, Milli Eğitim ve Sağlık bakanlıkları, Sosyal Hizmetler ve Çocuk Esirgeme Kurumu Genel Müdürlüğü, Sosyal Yardımlaşma ve Dayanışmayı Teşvik Fonu Genel Sekreterliği ile çeşitli sivil toplum kuruluşları (TİSK, TÜRK-İŞ, HAK-İŞ, DİSK, KESK, KAMU-SEN, MEMUR-SEN, BASK, SEİS) temsilcilerini çağırmış, katılan temsilcilerle tasarıları inceleyip görüşmüştür. Komisyonumuz, tasarıların ikisinin de Sendikalar Kanununun aynı maddelerinde değişiklik yapmaları nedeniyle birleştirilerek görüşülmesini ve 1/975 esas numaralı Tasarının esas alınmasını kararlaştırmıştır.
Tasarı ile sendika ve konfederasyonların genel kurul kararıyla nakit mevcutlarının % 25 ini aşmamak kaydıyla, Milli Eğitim Bakanlığına devretmek üzere eğitim tesisleri kurabilmeleri veya eğitim amaçlı olarak kamu kurum ve kuruluşlarına ayni ve nakdi yardımda bulunabilmeleri ve yurt dışında tabii afetlerin vukuunda afet bölgesinde konut, sağlık ve eğitim tesisleri yapabilmeleri veya bu amaçla kamu kurum ve kuruluşlarına ayni ve nakdi yardımda bulunabilmeleri öngörülmektedir.
Tasarının tümü üzerinde yapılan görüşmeler sırasında;
Yapılan değişikliğin olumlu görüldüğü ve desteklendiği,
Sendika ve konfederasyonların sadece eğitim tesisleri değil sağlık, rehabilitasyon veya spor tesislerini de yapabilmelerine imkan sağlanması gerektiği,
İfade edilmiş, yapılacak bu tesislerin ilgili bakanlıklara devredilip devredilmemesi veya sendika ve konfedarasyonların yaptıkları bu tesisleri işletip işletemeyecekleri tartışılmıştır.
Görüşmelere esas alınan tasarının tümü üzerindeki bu görüşmelerden sonra tasarı ile gerekçesi uygun bulunmuş ve maddelerinin görüşülmesine geçilmesi kararlaştırılmıştır.
Tasarının 1 ve 2 nci maddeleri üzerinde önerge verilmiş ve kabul edilmiştir.
Tasarının 1 inci maddesi üzerinde verilen önerge ile sendika ve konfederasyonların eğitim tesisleri yanında sağlık, rehabilitasyon veya spor tesisleri de kurabilmelerine veya bu amaçla kamu kurum ve kuruluşlarına ayni ve nakdi yardımda bulunabilmelerine ve yurt içinde veya yurt dışında tabii afetlerin vukuunda afet bölgesinde konut ve eğitimin yanı sıra sağlık veya rehabilitasyon tesisleri de yapabilmelerine imkan sağlanmıştır.
Tasarının 2 nci maddesi üzerinde verilen önerge ile Sendikalar Kanununun 44 üncü maddesine ilave edilen istisna hükmünden sadece bir üst fıkradan istisna tutulması gibi bir anlam yaratmamak için 33 üncü maddenin birinci fıfkrasının (8) numaralı bendinin tüm madde hükümlerinden istisna tutulması amaçlanmıştır.
Tasarının yürürlük ve yürütmeye ilişkin 3 ve 4 üncü maddeleri aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
05.05.1983 tarihli ve 2821 sayılı Sendikalar Kanununun 33 üncü maddesinin birinci fıkrasının (8) numaralı bendi aşağıdaki şekilde değiştirilmiştir.
8. Üyelik şartı aranmaksızın, nakit mevcutlarının % 25 ini aşmamak kaydıyla ve genel kurul kararıyla, ilgili bakanlıklara devretmek üzere eğitim, sağlık, rehabilitasyon veya spor tesisleri kurmak veya bu amaçla kamu kurum ve kuruluşlarına ayni ve nakdi yardımda bulunmak, yurt içinde veya yurt dışında yangın, su baskını, deprem gibi tabii afetlerin vukuunda doğrudan veya yetkili makamlar aracılığıyla afet bölgesinde konut, eğitim, sağlık veya rehabilitasyon tesisleri yapmak veya bu amaçla kamu kurum ve kuruluşlarına ayni ve nakdi yardımda bulunmak.
Madde 0002:
2821 sayılı Kanunun 44 üncü maddesine aşağıdaki fıkra eklenmiştir.
33 üncü maddenin birinci fıkrasının (8) numaralı bendi bu madde hükümlerinden istisnadır.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
