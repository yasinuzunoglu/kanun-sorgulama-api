4639 sayılı Memurlar ve Diğer Kamu Görevlileri Hakkındaki Bazı Kanunlarda Değişiklik Yapılmasına Dair Yetki Kanunu 13/04/2001
Yayımlandığı Resmî Gazete Tarihi: 13/04/2001
Yayımlandığı Resmî Gazete Sayısı: 24372
Kabul Tarihi: 10/04/2001
Madde 0001: Amaç ve kapsam
Memurlar ve diğer kamu görevlilerinin çalışmalarında etkinliği artırmak ve kamu hizmetlerinin düzenli, süratli, verimli ve ekonomik bir şekilde yürütülmesini temin etmek amacıyla bunların mali ve sosyal hakları arasındaki adaletsizlikleri gidermek üzere Bakanlar Kuruluna kanun hükmünde kararname çıkarma yetkisi verilmiştir.
Bu Kanuna göre çıkarılacak kanun hükmünde kararnameler, kamu kurum ve kuruluşlarında (Cumhurbaşkanlığı Genel Sekreterliği ve Türkiye Büyük Millet Meclisi Genel Sekreterliği Teşkilat kanunları ile diğer kanun ve kanun hükmünde kararnamelerin bu teşkilatlarla ilgili hükümleri hariç) çalışan memurlarla diğer kamu görevlilerinin, mali ve sosyal haklarına ilişkin olarak;
657 sayılı Devlet Memurları Kanununda,
926 sayılı Türk Silahlı Kuvvetleri Personel Kanununda,
2802 sayılı Hakimler ve Savcılar Kanununda,
2914 sayılı Yükseköğretim Personel Kanununda,
399 sayılı Kanun Hükmünde Kararnamede,
Diğer kanun ve kanun hükmünde kararnamelerin memurlar ile diğer kamu görevlilerinin mali ve sosyal haklarına ilişkin hükümlerinde,
Yapılacak değişiklik ve yeni düzenlemeleri kapsar.
Madde 0002: İlkeler ve yetki süresi
Bakanlar Kurulu 1 inci madde ile verilen yetkiyi kullanırken kamu hizmetlerinin verimli ve etkin bir şekilde yürütülmesini; Ülkenin ekonomik ve sosyal durumunu dikkate alarak, memurlar ve diğer kamu görevlilerinin mali ve sosyal haklarında hizmetin özellik ve gereklerine uygun olarak adaletsizlikleri giderecek düzenlemeler yapılmasını göz önünde bulundurur.
Bu Kanunla Bakanlar Kuruluna verilen yetki, Kanunun yayımından itibaren üç ay süre ile geçerlidir. Bu süre içinde Bakanlar Kurulu birden fazla kanun hükmünde kararname çıkarabilir.
Madde 0003: Yürürlük
Bu Kanun yayımı tarihinde yürürlüğe girer.
Madde 0004: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
