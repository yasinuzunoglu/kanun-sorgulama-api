5352 sayılı Adli Sicil Kanunu
Yayımlandığı Resmî Gazete Tarihi: 01.06.2005
Yayımlandığı Resmî Gazete Sayısı: 25832
Kabul Tarihi	25.05.2005
Genel Gerekçe İçin Tıklayın
Madde 0001: Amaç ve kapsam
( 1 ) Bu Kanun, kesinleşmiş ceza ve güvenlik tedbirlerine mahkumiyete ilişkin bilgilerin otomatik işleme tabi bir sistem kullanılarak toplanmasına, sınıflandırılmasına, değerlendirilmesine, muhafaza edilmesine ve gerektiğinde en seri ve sağlıklı biçimde ilgililere bildirilmesine dair usul ve esasları belirler.
Madde 0002: Adli sicil kayıtlarının tutulması
( 1 ) Hakkında Türk mahkemeleri veya yabancı ülke mahkemeleri tarafından kesinleşmiş ve Türk Hukukuna göre tanınan mahkûmiyet kararı bulunan Türk vatandaşları ile Türkiye de suç işlemiş olan yabancıların kayıtları da dahil tüm adli sicil bilgileri; mahallinde bilgisayar ortamına aktarılmasını takiben, Adalet Bakanlığı Adli Sicil ve İstatistik Genel Müdürlüğündeki Merkezi Adli Sicilde tutulur.
Madde 0003: Merkezi ve mahalli adli sicillerin görevleri
( 1 ) Merkezi Adli Sicil, adli sicil kayıtlarının güncelleştirilmesi, düzenlenmesi, düzeltilmesi ve mahalli adli sicillere ulaştırılması ile görevlidir.
( 2 ) Mahalli adli sicil, bulunduğu yer ile gerektiğinde diğer yerlere ait adli sicil bilgilerinin bilgisayara girilmesi, bu bilgilerin merkezi adli sicile aktarılması ile merkezi adli sicilden bilgilerin alınıp ilgili şahıs ve kurumlara iletilmesi ile görevlidir.
Madde 0004: Adli sicile kaydedilecek bilgiler
( 1 ) Türk mahkemeleri tarafından vatandaş veya yabancı hakkında verilmiş ve kesinleşmiş mahkumiyet hükümleri adli sicile kaydedilir. Bu bağlamda;
Hapis cezaları ile ilgili olarak;
Hapis cezasına mahkumiyet kararı,
Koşullu salıverilme kararı,
Koşullu salıverilmede denetim süresinin uzatılmasına ilişkin karar,
Koşullu salıverilme kararının geri alınmasına dair karar,
Hapis cezasının infazının tamamlandığı hususu,
Hapis cezasının ertelenmesi halinde;
Denetim süresi,
Denetim süresinin yükümlülüklere uygun veya iyi halli olarak geçirilmesi dolayısıyla cezanın infaz edilmiş sayıldığı hususu,
Ertelenen hapis cezasının infaz kurumunda çektirilmesine ilişkin karar,
Adli para cezası ile ilgili olarak;
Adli para cezasına ilişkin mahkumiyet hükmü,
Adli para cezasının ödenmek suretiyle infaz edildiği hususu,
Adli para cezasının tazyik hapsi suretiyle kısmen veya tamamen infaz edildiği hususu,
Adli para cezasının tazyik hapsinden sonra kalan kısmının ödenmek suretiyle infaz edildiği hususu,
Kısa süreli hapis cezasına seçenek yaptırıma mahkumiyet halinde;
Kısa süreli hapis cezasına seçenek yaptırım olarak, adli para cezasına mahkumiyet veya güvenlik tedbiri uygulanması hükmü,
(Bent 01.03.2008 tarih ve 26803 sayılı Resmi Gazetede yayımlanan Kanun ile Değişmiştir.) Kısa süreli hapis cezasına seçenek yaptırım olarak hükmedilen güvenlik tedbirinin gereklerinin yerine getirilmemesi dolayısıyla hapis cezasının infazına ilişkin karar,
Kısa süreli hapis cezasına seçenek yaptırım olarak hükmedilen güvenlik tedbirinin değiştirilmesine ilişkin karar,
Belli hakları kullanmaktan yoksun bırakılma ile ilgili olarak;
Kasten işlenen bir suç nedeniyle hapis cezasına mahkumiyetin kanuni sonucu olarak yoksun kalınan haklara cezanın ertelenmesi dolayısıyla getirilen istisnaya ilişkin karar,
Mahkumiyet hükmüyle bağlantılı olarak verilen, belli bir hak ve yetkinin kullanılmasının veya belli bir meslek veya sanatın icrasının yasaklanmasına ya da sürücü belgesinin geri alınmasına ilişkin karar,
Türk vatandaşı hakkında yabancı mahkemeden verilmiş ve kesinleşmiş olan mahkumiyet kararının Türk hukuku bakımından doğurduğu hak yoksunluklarına ilişkin olarak Cumhuriyet savcısının istemi üzerine mahkemece verilen karar,
Ceza mahkumiyetini bütün sonuçlarıyla ortadan kaldıran şikayetten vazgeçme veya etkin pişmanlık dolayısıyla verilen karar,
Ceza zamanaşımının dolduğunun tespitine ilişkin karar,
Genel veya özel affa ilişkin kanun; özel affa ilişkin Cumhurbaşkanlığı kararı,
Askeri Ceza Kanununa göre verilmiş mahkumiyet kararlarındaki feri cezalar,
(Bent 02.12.2016 tarih ve 29906 sayılı Resmi Gazetede yayımlanan 6763 Sayılı Kanun ile Eklenmiştir) Akıl hastalığı nedeniyle hükmedilen güvenlik tedbirlerine ilişkin kararlar,
Adli sicile kaydedilir.
( 2 ) Kanun yararına bozma veya yargılamanın yenilenmesi sonucunda verilen mahkumiyet hükmü ya da eski hükümde değişiklik yapan tüm hüküm ve kararlar açısından da birinci fıkra hükümleri uygulanır.
( 3 ) Kanun gereği olarak gerçek kimliği saklı tutulan kişilerin adli sicil ve arşiv kayıtlarına ilişkin usul ve esaslar yönetmelikle düzenlenir.
Madde 0005: Adli sicile kaydedilmeyecek bilgiler
( 1 ) Türk mahkemeleri tarafından verilmiş olsa bile;
Disiplin suçlarına ve sırf askeri suçlara ilişkin mahkumiyet hükümleri,
Disiplin veya tazyik hapsine ilişkin kararlar,
İdari para cezasına ilişkin kararlar,
Adli sicile kaydedilmez.
Madde 0006: Diğer bilgilerin kaydı
(1) Kamu davasının açılmasının ertelenmesine ve hükmün açıklanmasının geri bırakılmasına ilişkin kararlar, ancak bir soruşturma veya kovuşturmayla bağlantılı olarak mahkeme, hâkim veya Cumhuriyet Başsavcılığı (1) tarafından istenmesi halinde verilmek üzere kaydedilir.
(2) (Fıkra 05.07.2012 tarih ve 28344 sayılı Resmi Gazetede yayımlanan 6352 Sayılı Kanun ile Eklenmiştir) Karşılıksız yararlanma suçunda etkin pişmanlıktan yararlanması dolayısıyla şüpheli, sanık veya hükümlü hakkında verilen kararlar adlî sicilde bunlara mahsus bir sisteme kaydedilir. Onbeş yıl süreyle muhafaza edilen bu kayıtlar, ancak bir soruşturma veya kovuşturmayla bağlantılı olarak Cumhuriyet savcısı veya mahkeme tarafından istenmesi halinde verilebilir.
(1) hâkim, askerî hâkim, Cumhuriyet Başsavcılığı veya askerî savcılık İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 60. Maddesi ile hâkim veya Cumhuriyet Başsavcılığı şeklinde değişmiştir.
Madde 0007: Adli sicil bilgileri verilebilecek olanlar
( 1 ) Adli sicil bilgileri, kullanılış amacı belirtilmek suretiyle;
İlgili kişiye veya vekaletnamede açıkça belirtilmek koşuluyla vekiline,
Kamu kurum ve kuruluşlarına, kamu kurumu niteliğindeki meslek kuruluşlarına,
Verilebilir.
( 2 ) Yabancı devletler tarafından istenilen adli sicil bilgileri mütekabiliyet esasına göre verilir.
Madde 0008: Adli sicil bilgilerini verebilecek merciler
( 1 ) Adli sicil bilgileri; mahalli adli sicillerde Cumhuriyet başsavcılıklarınca, (1) kaymakamlıklarca, yurt dışında elçilik ve konsolosluklarca merkezi adli sicilde ise Adalet Bakanlığı Adli Sicil ve İstatistik Genel Müdürlüğünce verilir.
(1) 11.04.2012 Tarih ve 28261 Sayılı Resmi Gazetede Yayınlanan 6290 Sayılı Kanun ile birinci fıkrasında yer alan asliye mahkemelerinin bulunmadığı ilçelerde ibaresi metinden çıkarılmıştır.
Madde 0009: Adli sicil bilgilerinin silinmesi
( 1 ) Adli sicildeki bilgiler;
Cezanın veya güvenlik tedbirinin infazının tamamlanması,
Ceza mahkumiyetini bütün sonuçlarıyla ortadan kaldıran şikayetten vazgeçme veya etkin pişmanlık,
Ceza zamanaşımının dolması,
Genel af,
Halinde Adli Sicil ve İstatistik Genel Müdürlüğünce silinerek, arşiv kaydına alınır.
( 2 ) Adli sicil bilgileri, ilgilinin ölümü üzerine tamamen silinir.
( 3 ) Türk vatandaşları hakkında yabancı mahkemelerce verilmiş olup 4 üncü maddenin birinci fıkrasının (f) bendine göre adli sicile kaydedilen hürriyeti bağlayıcı cezaya mahkumiyet hükümleri, kesinleştiği tarihten itibaren mahkumiyet kararında belirtilen sürenin geçmesiyle, Adli Sicil ve İstatistik Genel Müdürlüğünce adli sicil kayıtlarından çıkartılarak arşiv kaydına alınır. Adli para cezasına mahkumiyet hükümleri ile cezanın ertelenmesine ilişkin hükümler, adli sicil kaydına alınmadan doğrudan arşive kaydedilir.
Madde 0010: Arşiv bilgilerinin istenmesi
( 1 ) Arşiv bilgileri;
Kullanılış amacı belirtilmek suretiyle, kişinin kendisi veya vekaletnamede açıkça belirtilmiş olmak koşuluyla vekili,
Bir soruşturma veya kovuşturma kapsamında Cumhuriyet başsavcılıkları, hakim veya mahkemeler,
Yetkili seçim kurulları,
Özel kanunlarda gösterilen hallerde ilgili kamu kurum ve kuruluşları,
Tarafından istenebilir.
( 2 ) Kanunda açıkça belirtilmediği takdirde, kişi hakkında alınacak bir karar veya yapılacak bir işlemle ilgili olarak, bir yakınının adli sicil ve arşiv kayıtları istenemez ve bu bilgiler, kişiyi herhangi bir haktan yoksun bırakmak için dayanak olarak kullanılamaz.
( 3 ) Onsekiz yaşından küçüklerle ilgili adli sicil ve arşiv kayıtları; ancak soruşturma ve kovuşturma kapsamında değerlendirilmek üzere Cumhuriyet başsavcılıkları, hakim veya mahkemelerce istenebilir.
Madde 0011: Adli sicil ve arşiv bilgilerinin gizliliği
( 1 ) Adli sicil ve arşiv bilgileri gizlidir. Bu bilgiler, görevlilerce açıklanamaz ve bu Kanun hükümlerine göre verilen kişi, kurum ve kuruluşlarca veriliş amacı dışında kullanılamaz.
Madde 0012: Adli sicil ve arşiv bilgilerinin silinmesi
(1)  (Fıkra 11.04.2012 tarih ve 28261 sayılı Resmi Gazetede yayımlanan 6290 Sayılı Kanun ile Değişmiştir.) Arşiv bilgileri;
a) İlgilinin ölümü üzerine,
b) Anayasanın 76 ncı maddesi ile Türk Ceza Kanunu dışındaki kanunlarda bir hak yoksunluğuna neden olan mahkûmiyetler bakımından kaydın arşive alınma koşullarının oluştuğu tarihten itibaren;
1. Yasaklanmış hakların geri verilmesi kararı alınması koşuluyla onbeş yıl geçmesiyle,
2. Yasaklanmış hakların geri verilmesi kararı alınması koşulu aranmaksızın otuz yıl geçmesiyle,
c) Diğer mahkûmiyetler bakımından kaydın arşive alınma koşullarının oluştuğu tarihten itibaren beş yıl geçmesiyle,
tamamen silinir.
( 2 ) Fiilin kanunla suç olmaktan çıkarılması halinde, bu suçtan mahkumiyete ilişkin adli sicil ve arşiv kayıtları, talep aranmaksızın tamamen silinir.
( 3 ) Kanun yararına bozma veya yargılamanın yenilenmesi sonucunda verilen beraat veya ceza verilmesine yer olmadığı kararının kesinleşmesi halinde, önceki mahkumiyet kararına ilişkin adli sicil ve arşiv kaydı tamamen silinir.
( 4 ) (Fıkra 02.12.2016 tarih ve 29906 sayılı Resmi Gazetede yayımlanan 6763 Sayılı Kanun ile Eklenmiştir) Akıl hastalığı nedeniyle hükmedilen güvenlik tedbirlerine ilişkin kayıtlar, infazının tamamlanmasıyla tamamen silinir.
Madde 0013: Adli sicil ve arşiv kayıtlarında sorgulama yetkisi verilmesi
(1) Bir suça ilişkin soruşturma ve kovuşturma kapsamında adli sicil ve arşiv kayıtlarında;
Mahkeme, hâkim veya Cumhuriyet Başsavcılığı (1) doğrudan doğruya,
Kolluk ve diğer kamu kurum ve kuruluşları Adalet Bakanının onayı ile,
Sorgulama yapabilirler.
(2) (Fıkra 12.07.2012 tarih ve 28351 sayılı Resmi Gazetede yayımlanan 6353 Sayılı Kanun ile Eklenmiştir) Kamu kurum ve kuruluşları, mevzuatın adli sicil ve arşiv kaydı alınmasını öngördüğü hallerde, Adalet Bakanlığının belirleyeceği usul ve esaslar çerçevesinde ilgili kişiler hakkında adli sicil ve arşiv kayıtlarında sorgulama yapabilirler. Gerçek kişiler de kendileriyle ilgili adli sicil ve arşiv kayıtlarını, Adalet Bakanlığının belirleyeceği usul ve esaslar çerçevesinde ve güvenli kimlik doğrulama araçlarını kullanarak sorgulayabilir, sonucu fiziki veya elektronik ortamda merciine verebilirler.
(1) hâkim, askerî hâkim, Cumhuriyet Başsavcılığı veya askerî savcılık İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 60. Maddesi ile hâkim veya Cumhuriyet Başsavcılığı şeklinde değişmiştir.
Madde 0013/A:
(Madde 19.12.2006 tarih ve 26381 sayılı Resmi Gazetede yayımlanan Kanun ile Eklenmiştir)
(1) 5237 sayılı Türk Ceza Kanunu dışındaki kanunların belli bir suçtan dolayı veya belli bir cezaya mahkumiyete bağladığı hak yoksunluklarının giderilebilmesi için, yasaklanmış hakların geri verilmesi yoluna gidilebilir. Bunun için; Türk Ceza Kanununun 53 üncü maddesinin beşinci ve altıncı fıkraları saklı kalmak kaydıyla,
a) Mahkum olunan cezanın infazının tamamlandığı tarihten itibaren üç yıllık bir sürenin geçmiş olması,
b) Kişinin bu süre zarfında yeni bir suç işlememiş olması ve hayatını iyi halli olarak sürdürdüğü hususunda mahkemede bir kanaat oluşması,
gerekir.
(2) Mahkum olunan cezanın infazına genel af veya etkin pişmanlık dışında başka bir hukuki nedenle son verilmiş olması halinde, yasaklanmış hakların geri verilmesi yoluna gidilebilmesi için, hükmün kesinleştiği tarihten itibaren beş yıl geçmesi gerekir. Ancak, bu süre kişinin mahkum olduğu hapis cezasına üç yıl eklenmek suretiyle bulunacak süreden az olamaz.
(3) Yasaklanmış hakların geri verilmesi için, hükümlünün veya vekilinin talebi üzerine, hükmü veren mahkemenin veya hükümlünün ikametgahının bulunduğu yerdeki aynı derecedeki mahkemenin karar vermesi gerekir.
(4) Mahkeme bu husustaki kararını, dosya üzerinde inceleme yaparak ya da Cumhuriyet savcısını ve hükümlüyü dinlemek suretiyle verebilir.
(5) Yasaklanmış hakların geri verilmesi talebi üzerine mahkemenin verdiği karara karşı, hükümle ilgili olarak Ceza Muhakemesi Kanununda öngörülen kanun yoluna başvurulabilir.
(6) Yasaklanmış hakların geri verilmesine ilişkin karar, kesinleşmesi halinde, adli sicil arşivine kaydedilir.
(7) Yasaklanmış hakların geri verilmesi yoluna başvurulması nedeniyle oluşan bütün masraflar hükümlü tarafından karşılanır.
Madde 0014: Komisyon
( 1 ) Adli sicil ve arşiv kayıtlarının silinmesiyle ilgili kararları almak ve kanunla verilen diğer görevleri yerine getirmek üzere, Adli Sicil ve İstatistik Genel Müdürlüğünün teklifi ve Bakan onayı ile üç hakimden oluşan bir komisyon kurulur.
Madde 0015: Yönetmelik
( 1 ) Bu Kanunun uygulama usul ve esasları, yürürlüğe girdiği tarihten itibaren altı ay içinde Adalet Bakanlığınca çıkartılacak yönetmelikte belirlenir.
Madde 0016: Merkezi ve mahalli adli sicildeki atamalar
( 1 ) Merkezi ve mahalli adli sicildeki şube müdürü, mühendis, çözümleyici, programcı, istatistik uzmanı, tercüman, şef, bilgisayar işletmeni ile veri hazırlama ve kontrol işletmenleri Adalet Bakanlığınca atanırlar; gerektiğinde sözleşmeli olarak da çalıştırılabilirler.
Madde 0017: Mali hükümler
(Madde 12.07.2012 tarih ve 28351 sayılı Resmi Gazetede yayımlanan Kanun ile Yürürlükten Kaldırılmıştır.)
Madde 0018: Yürürlükten kaldırılan hükümler
( 1 ) Bu Kanunun yürürlüğe girdiği tarih itibarıyla 22.11.1990 tarihli ve 3682 sayılı Adli Sicil Kanunu yürürlükten kaldırılmıştır.
Geçici Madde 0001:
( 1 ) Bu Kanunda öngörülen adli sicil sistemi ile mevcut kayıtların bu Kanuna uyarlanması bu Kanunun yürürlüğe girdiği tarihten itibaren beş yıl içinde tamamlanır.
Geçici Madde 0002:
( 1 ) Bu Kanunun yürürlüğe girdiği tarihte, Adalet Bakanlığı Adli Sicil ve İstatistik Genel Müdürlüğünce toplanmış olsun veya olmasın, suç tarihi itibarıyla bu Kanunun yürürlük tarihinden önceki kayıtlar hakkında, 3682 sayılı Kanuna göre süre yönünden silinme koşulu oluşanlar silinir; diğer kayıtlar için bu Kanun hükümlerine göre işlem yapılır. (1) (2)
(2)  (Fıkra 11.04.2012 tarih ve 28261 sayılı Resmi Gazetede yayımlanan 6290 Sayılı Kanun ile Değişmiştir.) Bu Kanunun yayımı tarihinde, Anayasanın 76 ncı maddesi ile bazı özel kanunlarda yer alan ve bir hak yoksunluğuna neden olan mahkûmiyetler bakımından, arşive alınan veya şartları oluştuğu halde ya da henüz şartları oluşmadığı için arşive alınmayan kayıtlar hakkında 12 nci maddenin birinci fıkrası hükmü uygulanır.
(3) (Fıkra 11.04.2012 tarih ve 28261 sayılı Resmi Gazetede yayımlanan 6290 Sayılı Kanun ile Eklenmiştir) İkinci fıkrada sayılanlar dışında, birinci fıkra gereğince işlem yapılarak arşive alınan kayıtlar 3682 sayılı Kanunun 8 inci maddesinde öngörülen sürelerin dolduğu veya ertelenmiş olan mahkûmiyetin esasen vaki olmamış sayıldığı hallerde bu tarih esas alınarak Adli Sicil ve İstatistik Genel Müdürlüğünce silinir.
(1) (1) numaralı fıkranın Anayasanın 76 ncı maddesi ile özel kanun hükümleri saklıdır. biçimindeki son cümlesi ve (2) numaralı fıkranın ... Anayasanın 76 ncı maddesi ve özel kanunlarda sayılan suç ve mahkûmiyetler dışındaki kayıtlar için ... bölümünün 14.04.2011 tarih ve 27905 sayılı Resmi Gazetede yayımlanan 20.01.2011 tarih ve E:2008/44-K:2011/21 Sayılı Anayasa Mahkemesi Kararı ile 14.04.2012 Tarihi İtibariyle Yürürlükten Kaldırılmıştır.)
(2) 11.04.2012 Tarih ve 28261 Sayılı Resmi Gazetede Yayınlanan 6290 Sayılı Kanun ile birinci fıkrasının son cümlesi yürürlükten kaldırılmış
Madde 0019: Yürürlük
( 1 ) Bu Kanun 1 Haziran 2005 tarihinde yürürlüğe girer.
Madde 0020: Yürütme
( 1 ) Bu Kanun hükümlerini Bakanlar Kurulu yürütür.
Yükleyen: yasinuzunoglu
