5371 sayılı Sağlık Hizmetleri Temel Kanunu, Sağlık Personelinin Tazminat ve Çalışma Esaslarına Dair Kanun, Devlet Memurları Kanunu ve Tababet ve Şuabatı San'atlarının Tarzı İcrasına Dair Kanun ile Sağlık Bakanlığının Teşkilat ve Görevleri Hakkında Kanun Hükmünde Kararnamede Değişiklik Yapılmasına Dair Kanun
Yayımlandığı Resmî Gazete Tarihi: 05.07.2005
Yayımlandığı Resmî Gazete Sayısı: 25866
Kabul Tarihi	21.06.2005
TÜRKİYE BÜYÜK MİLLET MECLİSİ BAŞKANLIĞINA
Sağlık Hizmetleri Temel Kanunu, Sağlık Personelinin Tazminat ve Çalışma Esaslarına Dair Kanun, Devlet Memurları Kanunu ve Tababet ve Şuabatı Sanatlarının Tarzı İcrasına Dair Kanun ile Sağlık Bakanlığının Teşkilat ve Görevleri Hakkında Kanun Hükmünde Kararnamede Değişiklik Yapılmasına Dair Kanun Teklifimiz ve gerekçesi ilişikte sunulmuştur.
Gereğini arz ederiz.
GENEL GEREKÇE
Bilindiği üzere, 21.08.1981 tarihinde kabul edilen 2514 sayılı Bazı Sağlık Personelinin Devlet Hizmeti Yükümlülüğüne Dair Kanun ile, tabip ve uzman tabiplere muhtelif fasılalarla 24.07.2003 tarihine kadar Devlet hizmeti yükümlülüğü uygulanmıştır.
24.07.2003 tarihinde yürürlüğe giren 4924 sayılı Kanun ile emsallerine göre daha yüksek ücret ödenmek suretiyle söz1eşmeli statüde sağlık personeli çalıştırılması öngörülerek 2514 sayılı Kanun yürürlükten kaldırılmış ve zorunlu çalıştırma uygulamasına son verilmiştir.
Ancak, özendirilerek gönüllü çalıştırma esasına dayanan 4924 sayılı Kanunun yaklaşık iki yıllık uygulamasında diğer sağlık personelinde yeterli istihdam sağlanmakla birlikte, uzman ve pratisyen hekim istihdamında istenen sonuç elde edilememiş ve ihtiyaç karşılanamamıştır.
Nitekim, iki yıllık süre içerisinde ilan edilen toplam 1081 sözleşmeli uzman tabip pozisyonuna 200 uzman tabip yerleştirilebilmiş ve bunlardan 136 sı göreve başlamıştır. Pratisyen tabiplerde kısmen başarı sağlanmakla beraber ihtiyaç tam olarak karşılanamamış, aynı süre içerisinde ilan edilen 3524 sözleşmeli pratisyen tabip pozisyonuna 2191 kişi yerleşmiş ve bunlardan 1565 pratisyen tabip göreve başlamıştır. Aynı dönemde 657 sayılı Devlet Memurları Kanununa tabi olarak hizmete alınan uzman hekim sayısı 386, pratisyen hekim sayısı ise 855 tir. Oysaki, Devlet hizmeti yükümlülüğünün uygulandığı 2002 yılında 1425 uzman hekim, 2735 pratisyen hekim istihdamı sağlanmıştır. Bu durum göstermektedir ki, getirilen bütün teşvikler ve özellikle hekim ihtiyacı had safhada olan kalkınmada öncelikli yörelerde ödenen yüksek ücretler buralara yeterli talebin olmasını sağlayamamıştır.
Sağlıklı yaşama ve sağlık hizmetine ulaşma hakkı insanın doğuştan sahip olduğu en temel haklardandır. Kişinin ihtiyaç duyduğu tıbbi yardımı alamaması telafisi imkânsız sonuçlar ortaya çıkarabilmektedir. Devletin sunmakla yükümlü olduğu sağlık hizmeti mahiyeti gereği geciktirilemez, ertelenemez ve ikame edilemez niteliktedir. Dolayısıyla, sağlık hizmetlerinin önem ve önceliği nedeniyle ihtiyaç duyulan personelin istihdamı zorunluluk arz etmektedir.
Diğer taraftan, Anayasanın 13 üncü maddesi temel hak ve hürriyetlerin özlerine dokunmaksızın yalnızca Anayasanın ilgili maddelerinde belirtilen sebeplere bağlı olarak ve kanunla sınırlanabileceğini öngörmüş; 18 inci maddesi ise hiç kimsenin zorla çalıştırılamayacağını belirttikten sonra ülke ihtiyaçlarının zorunlu kıldığı alanlarda vatandaşlık ödevi niteliğindeki çalışmaların zorla çalıştırma sayılmayacağı belirtilmiştir.
Belirtilen sebeplerle, istenilen seviyede sağlık hizmetlerinin sunulmasını teminen, ihtiyaç duyulan uzman ve pratisyen tabip istihdamını sağlamak üzere özendirilmiş ve kolaylaştırılmış Devlet hizmeti yükümlülüğü getirilmesi zarureti ortaya çıkmıştır.
Bu teklifle öngörülen, Devlet hizmeti yükümlülüğü daha öncekinden farklı nitelikte olup, yükümlülerin kendi tercihiyle sözleşmeli pozisyonda çalışarak daha yüksek ücret alabilme veya 657 sayılı Kanuna tabi olarak çalışabilme imkânı da bulunmaktadır. Keza, yükümlülük süresi çalışılan yerin ekonomik ve sosyal gelişmişlik durumuna göre farklı öngörülmüş ve Devlet Planlama Teşkilatı Müsteşarlığı tarafından hazırlanan İlçelerin Sosyo-Ekonomik Gelişmişlik Sıralaması esas alınmıştır. Buna göre, altıncı grup ilçe merkezlerine bağlı yerleşim yerlerinde 200 günde hizmet yükümlülüğü tamamlanırken, birinci grup ilçe merkezlerinde 500 gün çalışılması gerekmektedir.
Diğer taraftan, bilindiği üzere İl Sağlık Müdürlüğü, İl Sağlık Müdür Yardımcılığı, Başhekimlik ile Başhekim Yardımcılığı görevleri, sağlık hizmetlerinin taşradaki sevk ve idaresinde, Bakanlık politikalarının uygulanmasında son derece önemli ve kritik görevlerdir. Dolayısıyla İl Sağlık Müdürlüğü, İl Sağlık Müdür Yardımcılığı, Başhekimlik ile Başhekimlik Yardımcılığı görevlerinde bulunan personelin, mesaisinin tamamını görevli oldukları kuruma hasretmeleri zaruri bulunmaktadır. Bu suretle belirtilen görevlerde bulunan kimselerin mesleğini serbest icra etmelerinden kaynaklanan problemler giderilecek ve hizmet verimi ile kalitesi artacaktır. Bunun için İl Sağlık Müdürlüğü, İl Sağlık Müdür Yardımcılığı, Başhekimlik ile Başhekim Yardımcılığı görevlerinde bulunanların serbest mesleki faaliyette bulunmamaları gerekmektedir.
Özellikle, bazı kamu kurumlarına ait sağlık birimlerinin Sağlık Bakanlığına devri ile birlikte 300 bin civarında personeli, 15 bin civarında sağlık kurum ve kuruluşu bulunan Sağlık Bakanlığının mevcut kadrosuyla denetim hizmetlerini lâyıkıyla yerine getirmesi mümkün olmadığından ve Müfettiş Yardımcısı alınması suretiyle Müfettiş yetiştirilmesi de üç yıllık bir zamana ihtiyaç gösterdiğinden, hizmetin aksamaması için bir yıl süre ile diğer Bakanlıklar ve Sosyal Sigortalar Kurumu Başkanlığından Sağlık Bakanlığına naklen denetim elemanı atanması gerekli bulunmaktadır.
Ayrıca, 657 sayılı Kanuna tabi memur statüsündeki personel eliyle yürütülen sağlık hizmetlerinin, bütçe imkânları ve yasal prosedürlerin katılığı sebebiyle hedeflenen ölçeklerde sunulamaması, alternatif istihdam şekli olan çakılı sözleşmeli personel uygulamasının başarılı bir şekilde devam etmekle birlikte, sözleşmeli personel pozisyon sayısının sınırlı olması sebebiyle, özellikle kırsal kesimde sağlık hizmeti sunumunun istenilen düzeye ulaşması amacıyla 657 sayılı Kanunun 86 ncı maddesinin üçüncü fıkrasına, sağlık hizmetleri sınıfına dahil diğer personelin de eklenmesi gerekli görülmektedir.
Diğer taraftan, sağlık hizmetinin kesintisiz verilmesi gereken bir hizmet olması hasebiyle, sağlık kurum ve kuruluşlarında nöbet hizmeti büyük önem arz etmektedir. Bilhassa tek uzman veya tek personel olarak çalışan bir kişi her gün yirmi dört saat görevli bulunmakta ve her çağrıya icabet etmek zorundadır. Anayasamıza göre angarya da yasak olmasına rağmen icapçı nöbeti tutan sağlık personeline her hangi bir ücret verilememektedir. Ayrıca halen yalnızca sağlık personeline nöbet ücreti ödenebilmekte olup, sağlık kurum ve kuruluşlarında nöbet hizmeti gören teknisyen, idari memur, şoför gibi diğer personele de nöbet ücreti ödenememektedir. Bu sebeplerle, angarya çalıştırılmaması, eşitliğin ve adaletin sağlanması için nöbet ücretinin icapçı nöbeti tutan personel ile sağlık hizmetleri sınıfı dışındaki diğer personele de ödenmesi uygun görülmektedir.
Yine hasta ve yaralıların hayatını idame ettirmesi veya sakatlıkların önlenmesi açısından ambulanslarda çalışan acil tıp teknikerleri ile acil tıp teknisyenlerinin acil hastalık ve yaralanma hallerinde olay yerinde veya ambulanslar ile bir sağlık kuruluşuna getirilinceye kadar acil tıbbi yardım müdahalelerini yapması tıbbi bir zorunluluktur. Bu nedenle eğitim sürecinin tamamı acil tıbbi yardım konusu olan acil tıp teknisyenleri ve paramediklerinin ambulanslarda bulunan acil ilaç, gereç ile temel yaşam desteği, kırık tespiti, şok ve koma gibi vakalarda hayati önem taşıyan temel acil yardım müdahalelerini yapabilmesine imkân tanınması, ayrıca daha önce Kanunda yer alamayan bu meslek grubunun tanımlanması açısından 1219 sayılı Kanunda değişiklik yapılmasına gerek duyulmuştur.
TRABZON MİLLETVEKİLİ CEVDET ERDÖL İLE 2 MİLLETVEKİLİNİN TEKLİFİ
SAĞLIK HİZMETLERİ TEMEL KANUNU, SAĞLIK PERSONELİNİN TAZMİNAT VE ÇALIŞMA ESASLARINA DAİR KANUN, DEVLET MEMURLARI KANUNU VE TABABET VE ŞUABATI SANATLARININ TARZI İCRASINA DAİR KANUN İLE SAĞLIK BAKANLIĞININ TEŞKİLAT VE GÖREVLERİ HAKKINDA KANUN HÜKMÜNDE KARARNAMEDE DEGİŞİKLİK YAPILMASINA DAİR KANUN TEKLİFİ
Madde - 1.
07.05.1987 tarihli ve 3359 sayılı Sağlık Hizmetleri Temel Kanununa aşağıdaki ek maddeler eklenmiştir.
EK MADDE 3.- İlgili mevzuata göre yurt içinde veya yurt dışında öğrenimlerini tamamlayarak tabip, uzman tabip ve yan dal uzmanlık eğitimini tamamlayarak uzman tabip unvanını kazananlar, her eğitimleri için ayrı ayrı olmak kaydı ile, Devlet Planlama Teşkilatı Müsteşarlığı tarafından hazırlanan İlçelerin Sosyo-Ekonomik Gelişmişlik Sıralamasında yer alan;
Altıncı grup ilçe merkezlerine bağlı yerleşim yerlerinde 200,
Beşinci grup ilçe merkezlerine bağlı yerleşim yerleri ile altıncı grup ilçe merkezlerinde 250,
Dördüncü grup ilçe merkezlerine bağlı yerleşim yerleri ile beşinci grup ilçe merkezlerinde 300,
Üçüncü grup ilçe merkezlerine bağlı yerleşim yerleri ile dördüncü grup ilçe merkezlerinde 350,
İkinci grup ilçe merkezlerine bağlı yerleşim yerleri ile üçüncü grup ilçe merkezlerinde 400,
Birinci grup ilçe merkezlerine bağlı yerleşim yerleri ile ikinci grup ilçe merkezlerinde 450,
Birinci grup ilçe merkezlerinde 500, gün, Sağlık Bakanlığı veya Sağlık Bakanlığınca uygun görülen diğer kuruluşlarda Devlet memuru veya ilgililerin talebi halinde 10.07.2003 tarihli ve 4924 sayılı Kanuna tabi sözleşmeli sağlık personeli olarak Devlet hizmeti yapmakla yükümlüdürler. Bu süreler ihtiyaca göre Sağlık Bakanlığının teklifi üzerine Bakanlar Kurulu Kararı ile kısaltılabilir. Sürelerin hesabında fiilen çalışma esas olup, hafta sonu ve resmi tatil günleri fiili çalışmadan sayılır. Yıllık, mazeret ve hastalık izinli geçirilen günler ise yükümlülük süresine ilave edilir.
Türk Silahlı Kuvvetlerinde veya yurt dışında kendi nam ve hesabına okuyarak Devletten öğrenci dövizi almadan tıp, tıpta uzmanlık veya yan dal uzmanlık öğrenimlerini tamamlayanlar Devlet hizmeti yükümlülüğüne tabi değildir. Ancak; Türk Silahlı Kuvvetlerinde iki yıl görev yapmadan ayrılanlara da bu madde hükümleri uygulanır. Türk Silahlı Kuvvetleri hariç, herhangi bir kamu kurum veya kuruluşu adına öğrenim gören personelin bu Kanun hükümleri gereği yapacağı Devlet hizmeti yükümlülüğü, mecburi hizmet süresinden düşülür.
EK MADDE 4.- Tıp fakülteleri dekanlıkları ve eğitim hastaneleri baştabiplikleri mezun olan veya uzmanlık ve yan dal uzmanlık öğrenimini tamamlayan tabip ve uzman tabiplerin isim ve adreslerini 15 gün içinde Sağlık Bakanlığına bildirmekle yükümlüdürler.
Diploma ve uzmanlık belgelerinin Sağlık Bakanlığınca tescil işlemlerini müteakip en geç 2 ay içerisinde, Devlet hizmeti yükümlülüğü olan personel, atama yerleri ve atama işlemine ilişkin süreç internet sayfasında ilan edilir. Bu ilan tebligat yerine geçer.
Eş durumu ve sağlık mazereti nedeniyle yapılacak atamalar hariç personelin görev yerleri, tercih hakkı verilmek sureti ile, kurayla belirlenir. Atama sonuçlarının internet sayfasında ilanını müteakip, gerekli hallerde belgelerini tamamlamak üzere ilgili personele 20 gün süre verilir. Devlet hizmeti yükümlülük süresi, personelin atandığı yerde göreve katılması ile başlar. Belge ile ispatı mümkün zorunlu sebepler olmaksızın süresi içinde göreve başlamayanlar ile, başladıktan sonra ayrılanların görev yapmadıkları gün sayısı devlet hizmeti yükümlülük süresine ilave edilir. Ancak ilave edilen süre, atama yerine göre belirlenen asıl süreden fazla olamaz.
Devlet hizmeti yükümlülüğü kapsamındaki personel, bu görevlerini tamamlamadan mesleklerini icra edemezler.
EK MADDE 5.- Tabipler Devlet hizmeti yükümlülüklerine başlamadan veya tamamlamadan asistanlık veya yan dal asistanlık sınavlarına katılabilir ve uzmanlık eğitimine başlayabilirler. Eksik kalan Devlet hizmeti yükümlülüklerini, uzman tabip veya yan dal uzmanı olarak yapacakları Devlet hizmeti yükümlülüğüne ilave etmek suretiyle yerine getirirler. Ancak, birden fazla uzmanlık veya yan dal uzmanlık eğitimine başlanabilmesi için Devlet hizmeti yükümlülüğünün tamamlanması şarttır.
Asistanlık, uzmanlık ve yan dal uzmanlık eğitimi ile askerlikte geçen süreler Devlet hizmeti yükümlülüğünden sayılmaz.
EK MADDE 6.- Devlet hizmeti yükümlülüğünü yapmakta olan personel, mazeret ve zorunlu haller dışında başka yere atanamaz. Ancak deprem gibi olağanüstü hallerde geçici olarak bir ayı aşmamak üzere görevlendirilebilir. Mazeret, zorunluluk halleri veya tabip iken eksik kalan yükümlülüğünü uzman tabip olarak tamamlama gibi nedenlerle başka yere atanan personelin kalan yükümlülük süreleri, eski ve yeni görev yeri hizmet sürelerinin oranına göre belirlenir.
Sözleşmeli sağlık personeli olarak Devlet hizmeti yükümlülüklerini yerine getiren personelden sözleşmesi feshedilenler yükümlülüklerinin geri kalan kısmını Devlet memuru olarak tamamlarlar.
Devlet hizmeti yükümlülüğü kapsamında yapılacak atamalar açıktan atama sayısına dahil edilmez.
Devlet memuru veya sözleşmeli sağlık personeli olarak Devlet hizmeti yükümlülüğünü tamamlayanlar, talepleri halinde sürelerle ilgili sınırlamalara tabi olmaksızın ilgili mevzuata göre kurum içi veya kurumlar arası naklen veya açıktan atamaya hak kazanırlar.
Devlet hizmeti yükümlüsü personel, bu Kanun hükümleri dışında genel hükümlere ve ilgili Kurum mevzuatına tabidir.
Madde - 2.
Sağlık Hizmetleri Temel Kanununa aşağıdaki Geçici Madde eklenmiştir.
GEÇİCİ MADDE 6.- Bu Kanunun yürürlüğe girdiği tarihte tıp fakültelerinde öğrenim görenler ile tıpta uzmanlık ve yan dal uzmanlık eğitimi yapmakta olanlar bu Kanunun ek 3 üncü maddesi hükümlerine göre Devlet hizmeti yapmakla yükümlüdürler.
Madde - 3.
31.12.1980 tarihli ve 2368 sayılı Sağlık Personelinin Tazminat ve Çalışma Esaslarına Dair Kanunun 4 üncü maddesi aşağıdaki şekilde değiştirilmiştir.
Madde - 4.
1 inci madde kapsamına giren personelden, İl Sağlık Müdürlüğü, İl Sağlık Müdür Yardımcılığı, Başhekimlik ve Başhekim Yardımcılığı görevini yürütenler hariç olmak üzere özel kanunlarına göre meslek ve sanatlarını serbest olarak icra etme hak ve yetkisine sahip olanlar istedikleri takdirde, birinci maddede ön öngörülen tazminat hakkından yararlanmamak şartı ile serbest olarak çalışabilirler. Bunlara iş güçlüğü, iş riski ve teminindeki güçlük zamları veya bu mahiyetteki zamlar ödenmez.
Madde - 4.
Sağlık Personelinin Tazminat ve Çalışma Esaslarına Dair Kanuna aşağıdaki geçici madde eklenmiştir.
GEÇİCİ MADDE 1.- Bu Kanunun yürürlüğe girdiği tarihte İl Sağlık Müdürlüğü, İl Sağlık Müdür Yardımcılığı, Başhekimlik ve Başhekim Yardımcılığı görevini yürütenlerden mesleklerini serbest olarak icra etmekte olanlar, bu Kanunun yayımı tarihinden itibaren 6 ay içinde serbest meslek faaliyetlerine son vermek veya bulundukları görevlerden ayrılmak zorundadırlar.
Madde - 5.
14.07.1965 tarihli ve 657 sayılı Devlet Memurları Kanununun 86 ncı maddesinin üçüncü fıkrasına eczacılık ibaresinden sonra gelmek üzere sağlık hizmetleri sınıfına dahil diğer personel ibaresi eklenmiştir.
Madde - 6.
657 sayılı Devlet Memurları Kanununun ek 33 üncü maddesinin birinci fıkrasının birinci paragrafı aşağıdaki şekilde değiştirilmiştir.
Sağlık kurum ve kuruluşlarında normal mesai saatleri dışında, genel tatil günleri veya hafta sonu tatillerinde normal, acil, branş veya icap nöbeti tutarak bu nöbet karşılığında kurumunca izin kullandırılmayan kurum personeline her bir izin suretiyle karşılanamayan nöbet saati için aşağıda gösterilen gösterge rakamlarının aylık kat sayısı ile çarpılması sonucu bulunacak tutarda nöbet ücreti ödenir. Ancak ayda 80 saatten fazlası için ödeme yapılmaz. Bu ücret damga vergisi hariç herhangi bir vergi ve kesintiye tabi tutulmaz.
Madde - 7.
11.4.1928 tarihli ve 1219 sayılı Tababet ve Şuabatı San atlarının Tarzı İcrasına Dair Kanunun 3 üncü maddesinin birinci fıkrasından sonra gelmek üzere aşağıdaki fıkra eklenmiştir.
Acil tıbbî yardım ve bakım ile sınırlı kalmak ve Sağlık Bakanlığınca çıkarılacak yönetmeliğinde belirtilmek kaydıyla acil tıp teknikerleri ile acil tıp teknisyenleri hastaya müdahale edebilir, bu hususta lazım gelen iş ve işlemleri yapabilirler. Hastane öncesi acil tıbbi yardım veren personel özel tip kıyafet giyer.
Madde - 8.
13.12.1983 tarihli ve 181 sayılı Sağlık Bakanlığının Teşkilat ve Görevleri Hakkında Kanun Hükmünde Kararnameye aşağıdaki geçici madde eklenmiştir.
GEÇİCİ MADDE 10.- Bakanlıklar ve Sosyal Sigortalar Kurumu Başkanlığında müfettiş ve Maliye Bakanlığında muhasebat kontrolörü unvanını ihraz edenler Sağlık Bakanlığı müfettişliği kadrolarına, aynı kurumlarda başmüfettiş ve baş kontrolör unvanını ihraz edenler ise Sağlık Bakanlığı başmüfettişliği kadrolarına, 18.07.1990 tarihli ve 90/671 sayılı Bakanlar Kurulu Kararı ile yürürlüğe konulan Sağlık Bakanlığı Teftiş Kurulu Tüzüğünde belirlenen öğrenim şartını taşımaları kaydıyla bir yıl içinde naklen atanabilirler.
Madde - 9.
Bu Kanun yayımı tarihinde yürürlüğe girer.
Madde - 10.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Sağlık hizmeti sunmakla görevli ve yükümlü olan kamunun uzman ve pratisyen hekim ihtiyacı gönüllü çalışma ile karşılanamamış olduğundan dolayı, istenilen seviyede sağlık hizmetlerinin sunulmasını teminen, ihtiyaç duyulan uzman ve pratisyen tabip istihdamını sağlamak üzere özendirilmiş ve kolaylaştırılmış hizmet yükümlülüğü getirilmesi zarureti ortaya çıkmıştır. Bu çerçevede getirilen Devlet hizmeti yükümlülüğü ile, yükümlülerin kendi tercihiyle sözleşmeli pozisyonda çalışarak daha yüksek ücret alabilme veya 657 sayılı Kanuna tabi olarak çalışabilme imkânı sağlanmış olup, yükümlülük süresi ise çalışılan yerin ekonomik ve sosyal gelişmişlik durumuna göre Devlet Planlama Teşkilatı Müsteşarlığı tarafından hazırlanan İlçelerin Sosyo-Ekonomik Gelişmişlik Sıralaması esas alınarak belirlenmiştir. Buna göre, altıncı grup ilçe merkezlerine bağlı yerleşim yerlerinde 200 günde hizmet yükümlülüğü tamamlanırken, birinci grup ilçe merkezlerinde 500 gün çalışılması gerekmektedir.
Devlet hizmeti yükümlüsü uzman ve pratisyen tabiplerin tespiti için eğitim kurumlarının mezunları Bakanlığa bildirmesi ve bunların iki ay içerisinde atamalarının yapılması öngörülmüştür. Hizmetin ifasını sağlamak üzere yükümlülüğünü tamamlamayan tabiplerin mesleklerini icra etmeleri yasaklanmış ve Devlet hizmeti yükümlülüğüne başlamayan veya tamamlamayanların yükümlülük süresinin asıl süreyi geçmemek üzere gecikme süresi kadar arttırılacağı belirtilmiştir. Ayrıca, Devlet hizmeti yükümlülüğüne başlamadan veya bitirmeden asistanlık sınavına girilmesine imkân verilmiş, ancak birden fazla uzmanlık eğitimi için Devlet hizmeti yükümlülüğünün tamamlanması şartı getirilmiştir.
Madde - 2.
Kanunun yürürlüğe girdiği tarihte tıp fakültelerinde öğrenim görenler ile tıpta uzmanlık ve yan dal uzmanlık eğitimi yapmakta olanlarında bu kanunun ek üçüncü maddesi hükümlerine göre Devlet hizmeti yapmakla yükümlü oldukları hususu düzenlenmektedir.
Madde - 3.
İl Sağlık Müdürlüğü, İl Sağlık Müdür Yardımcılığı Başhekimlik ile Başhekim Yardımcılığı görevlerinin, sağlık hizmetlerinin taşradaki sevk ve idaresinde, Bakanlık politikalarının uygulanmasında son derece önemli ve kritik görevler olmasından dolayı, bu görevlerde bulunan personelin, mesaisinin tamamını görevli oldukları kuruma hasretmeleri amacıyla, belirtilen görevlerde bulunan kimselerin serbest mesleki faaliyette bulunmalarına son verilmesi için bu madde getirilmiştir.
Madde - 4.
Halen 3 üncü maddede sayılan görevlerde bulunanlardan mesleğini serbest olarak icra etmekte olanların durumlarını bu düzenlemeye uydurmaları için de, geçici madde ile altı aylık bir süre öngörülmüştür.
Madde - 5.
Ülkemizdeki uzman tabip ve tabip ihtiyacı ve bu ihtiyacı giderme önceliğine nazaran, verilen açıktan atama izninin büyük oranda uzman tabip ve tabipler için kullanılacağı göz önüne alınarak, diğer sağlık personeli ihtiyacının karşılanabilmesini teminen diğer sağlık personelinin de vekil olarak istihdam edilebilme imkânı getirilmiştir.
Madde - 6.
Sağlık kurum ve kuruluşlarında normal mesai saatleri dışında, genel tatil günleri veya hafta sonu tatillerinde icapçı nöbeti tutan sağlık personeli ile nöbet tutan diğer personele de nöbet ücreti ödenmesi amaçlanmıştır.
Madde - 7.
Sağlık Bakanlığınca belirlenecek şartlar çerçevesinde acil vakalarda yapılacak müdahalelerin, bu hususta eğitim almış acil tıp teknikeri ve acil tıp teknisyenleri tarafından da yapılabilmesine ilişkin düzenlemeye gidilmiştir.
Madde - 8.
Bazı kamu kurumlarına ait sağlık birimlerinin Sağlık Bakanlığına devri ile birlikte 300 bin civarında personeli, 15 bin civarında sağlık kurum ve kuruluşu bulunan Sağlık Bakanlığının mevcut kadrosuyla denetim hizmetlerini lâyıkıyla yerine getirilebilmesi ve hizmetin aksamaması için bir yıl süre ile diğer Bakanlıklar ve Sosyal Sigortalar Kurumu Başkanlığından Sağlık Bakanlığına naklen denetim elemanı atanması amaçlanmıştır.
Madde - 9.
Yürürlük maddesidir.
Madde - 10.
Yürütme maddesidir.
Sağlık, Aile, Çalışma ve Sosyal İşler Komisyonu Raporu
T.C.
Sağlık, Aile, Çalışma ve Sosyal İşler Komisyonu
Esas No	2/506
Karar No	24
13.06.2005
TÜRKİYE BÜYÜK MİLLET MECLİSİ BAŞKANLIĞINA
Trabzon Milletvekili Cevdet Erdöl ile 2 Milletvekilinin; Sağlık Hizmetleri Temel Kanunu, Sağlık Personelinin Tazminat ve Çalışma Esaslarına Dair Kanun, Devlet Memurları Kanunu ve Tababet ve Şuabatı San atlarının Tarzı İcrasına Dair Kanun ile Sağlık Bakanlığının Teşkilat ve Görevleri Hakkında Kanun Hükmünde Kararnamede Değişiklik Yapılmasına Dair Kanun Teklifi Başkanlığınızca 07.06.2005 tarihinde tali komisyon olarak Plan ve Bütçe Komisyonuna, esas komisyon olarak Komisyonumuza havale edilmiştir.
Komisyonumuz Teklifi 09.06.2005 tarihli 22 nci birleşiminde gündemine almıştır. Sağlık Bakanlığı, Çalışma ve Sosyal Güvenlik Bakanlığı, Maliye Bakanlığı, Adalet Bakanlığı, Devlet Personel Başkanlığı, MEMUR-SEN, KAMU-SEN, KESK, BASK yetkilileri ve Türk Tabipler Birliğinin katılımlarıyla Teklifi inceleyip görüşmüştür.
Teklif ile istenilen seviyede sağlık hizmetlerinin sunulmasını teminen ihtiyaç duyulan uzman ve pratisyen tabip istihdamını sağlamak üzere kolaylaştırılmış Devlet hizmeti yükümlülüğü getirilmekte; il sağlık müdürlüğü, il sağlık müdür yardımcılığı, başhekimlik ve başhekim yardımcılığı görevlerinde bulunan personelin mesaisinin tamamını görevli oldukları kuruma hasretmeleri zarureti getirilmekte; denetim hizmetlerinin yerine getirilebilmesi için bir yıl süreyle diğer bakanlıklar ve Sosyal Sigortalar Kurumu Başkanlığından Sağlık Bakanlığına naklen denetim elemanı atanması öngörülmekte; sağlık kurum ve kuruluşlarında normal mesai saatleri dışında, genel tatil günleri veya hafta sonu tatillerinde icapçı nöbeti tutan sağlık personeli ile nöbet tutan diğer personele de nöbet ücreti ödenmesi öngörülmekte ve Sağlık Bakanlığınca belirlenecek şartlar çerçevesinde acil vakalarda yapılacak müdahalelerin, bu hususta eğitim almış acil tıp teknikerleri ve acil tıp teknisyenleri tarafından da yapılabilmesine imkan tanınmaktadır.
Teklifin tümü üzerinde yapılan görüşmelerden sonra maddelerine geçilmesi oylanmış ve maddelerine geçilmesi kabul edilmiştir.
Teklifin 1, 2, 3 üncü maddeleri Komisyonumuzca aynen kabul edilmiştir.
Teklifin 4 üncü maddesi üzerinde verilen bir önerge ile il sağlık müdürlüğü, il sağlık müdür yardımcılığı, başhekimlik ve başhekim yardımcılığı görevini yürütenlerden mesleklerini serbest olarak icra etmekte olanların bu faaliyetlerine son vermeleri veya bulundukları görevden ayrılmaları için öngörülen altı aylık süre üç aya indirilmiştir.
Teklifin 5 inci maddesi üzerinde verilen bir önerge ile boş bulunan kadrolara açıktan vekil olarak yapılacak atamaların sadece ihtiyaç duyulan köy ve beldelerdeki ebe ve hemşireliklerle sınırlandırılması amaçlanmış, madde önerge doğrultusunda kabul edilmiştir.
Teklifin 6 ncı maddesi icap nöbeti tutan sağlık ve yardımcı sağlık hizmetleri sınıfı personeline her bir izin suretiyle karşılanamayan icap nöbeti saati için nöbet ücreti ödenmesi ve bu ödemelerin Sağlık Bakanlığına bağlı sağlık kurumlarında döner sermaye bütçesinden ödenmesi amacıyla verilen önerge ile Devlet Memurları Kanununun ek 33 üncü maddesine fıkralar eklenmiştir.
Teklifin 7 nci maddesi Komisyonumuzca aynen kabul edilmiştir.
Teklifin 8 inci maddesi ile 181 sayılı Kanun Hükmünde Kararnameye geçici 10 uncu madde eklenirken muhasebat kontrolörü ibaresinden sonra veya bütçe kontrolörü ibaresinin eklenmesini ve baş kontrolör ibaresinin muhasebat baş kontrolörü veya bütçe baş kontrolörü olarak değiştirilmesini öngören bir önerge kabul edilmiş, Kamu Mali Yönetimi Kontrol Kanununun uygulanmasında deneyim sahibi bütçe kontrolörlerinin de Sağlık Bakanlığı Teftiş Kuruluna geçişlerinin sağlanması amaçlanmıştır.
Teklifin yürürlük ve yürütmeye ilişkin olan 9 ve 10 uncu maddeleri Komisyonumuzca aynen kabul edilmiştir.
Raporumuz, Genel Kurulun onayına sunulmak üzere saygıyla arz olunur.
MUHALEFET ŞERHİ
Sağlık Hizmetleri Temel Kanunu, Sağlık Personelinin Tazminat ve Çalışma Esaslarına Dair Kanun, Devlet Memurları Kanunu ve Tababet ve Şuabatı Sanatlarının Tarzı İcrasına Dair Kanun ile Sağlık Bakanlığının Teşkilat ve Görevleri Hakkında Kanun Hükmünde Kararnamede Değişiklik Yapılmasına Dair Kanun Teklifi ile iki yıl (22 ay) önce memnuniyet ifadeleriyle kaldırılan ‘Mecburi Hizmet yeniden gündeme getirilmek istenmektedir. Yasa Teklifinin gerekçesinde de belirtildiği gibi son iki yıllık süre içerisinde toplam 1081 sözleşmeli uzman tabip pozisyonuna 200 uzman tabip yerleştirilmiş ve bunlardan 136 sı göreve başlamıştır. Pratisyen tabiplerde aynı dönemde 3524 pozisyona 2191 kişi yerleşmiş ve bunlardan 1565 pratisyen tabip göreve başlamıştır. Aynı dönemde 657 sayılı Devlet Memurları Kanununa tâbi olarak hizmete alınan uzman hekim sayısı 386, pratisyen hekim sayısı ise 855 tir.
Görülmektedir ki; hekimler yalnızca ekonomik nedenlerle değil, iş ve gelecek güvencesi nedeniyle sözleşmeli çalışmaya rağbet etmemişlerdir.
Çözüm; deneme yanılma yoluyla yönetim modelinin terk edilerek özlük hakları geliştirilmiş (mahrumiyet ikramiyesi, özel meslek risk tazminatı, vb.) devlet memurluğu kanununa tâbi bir hekim istihdam modelidir.
Madde 0001:
07.05.1987 tarihli ve 3359 sayılı Sağlık Hizmetleri Temel Kanununa aşağıdaki ek maddeler eklenmiştir.
EK MADDE 3.- İlgili mevzuata göre yurt içinde veya yurt dışında öğrenimlerini tamamlayarak tabip, uzman tabip ve yan dal uzmanlık eğitimini tamamlayarak uzman tabip unvanını kazananlar, her eğitimleri için ayrı ayrı olmak kaydı ile Devlet Planlama Teşkilatı Müsteşarlığı tarafından hazırlanan İlçelerin Sosyo-Ekonomik Gelişmişlik Sıralamasında yer alan;
Altıncı grup ilçe merkezlerine bağlı yerleşim yerlerinde 300,
Beşinci grup ilçe merkezlerine bağlı yerleşim yerleri ile altıncı grup ilçe merkezlerinde 350,
Dördüncü grup ilçe merkezlerine bağlı yerleşim yerleri ile beşinci grup ilçe merkezlerinde 400,
Üçüncü grup ilçe merkezlerine bağlı yerleşim yerleri ile dördüncü grup ilçe merkezlerinde 450,
İkinci grup ilçe merkezlerine bağlı yerleşim yerleri ile üçüncü grup ilçe merkezlerinde 500,
Birinci grup ilçe merkezlerine bağlı yerleşim yerleri ile ikinci grup ilçe merkezlerinde 550,
Birinci grup ilçe merkezlerinde 600,
Gün, Sağlık Bakanlığı veya Sağlık Bakanlığınca uygun görülen diğer kuruluşlarda Devlet memuru veya ilgililerin talebi halinde 10.07.2003 tarihli ve 4924 sayılı Kanuna tabi sözleşmeli sağlık personeli olarak Devlet hizmeti yapmakla yükümlüdürler. Bu süreler ihtiyaca göre Sağlık Bakanlığının teklifi üzerine Bakanlar Kurulu kararı ile kısaltılabilir. Sürelerin hesabında fiilen çalışma esas olup, hafta sonu ve resmi tatil günleri fiili çalışmadan sayılır. Yıllık, mazeret ve hastalık izinli geçirilen günler ise yükümlülük süresine ilave edilir.
Türk Silahlı Kuvvetlerinde veya yurt dışında kendi nam ve hesabına okuyarak Devletten öğrenci dövizi almadan tıp, tıpta uzmanlık veya yan dal uzmanlık öğrenimlerini tamamlayanlar Devlet hizmeti yükümlülüğüne tabi değildir. Ancak; Türk Silahlı Kuvvetlerinde iki yıl görev yapmadan ayrılanlara da bu madde hükümleri uygulanır. Türk Silahlı Kuvvetleri hariç, herhangi bir kamu kurum veya kuruluşu adına öğrenim gören personelin bu Kanun hükümleri gereği yapacağı Devlet hizmeti yükümlülüğü, mecburi hizmet süresinden düşülür.
EK MADDE 4.- Tıp fakülteleri dekanlıkları ve eğitim hastaneleri baştabiplikleri mezun olan veya uzmanlık ve yan dal uzmanlık öğrenimini tamamlayan tabip ve uzman tabiplerin isim ve adreslerini onbeş gün içinde Sağlık Bakanlığına bildirmekle yükümlüdürler. Diploma ve uzmanlık belgelerinin Sağlık Bakanlığınca tescil işlemlerini müteakip en geç iki ay içerisinde, Devlet hizmeti yükümlülüğü olan personel, atama yerleri ve atama işlemine ilişkin süreç internet sayfasında ilan edilir. Bu ilan tebligat yerine geçer.
Eş durumu ve sağlık mazereti nedeniyle yapılacak atamalar hariç personelin görev yerleri, tercih hakkı verilmek sureti ile kurayla belirlenir. Atama sonuçlarının internet sayfasında ilanını müteakip, gerekli hallerde belgelerini tamamlamak üzere ilgili personele yirmi gün süre verilir. Devlet hizmeti yükümlülük süresi, personelin atandığı yerde göreve katılması ile başlar. Belge ile ispatı mümkün zorunlu sebepler olmaksızın süresi içinde göreve başlamayanlar ile başladıktan sonra ayrılanların görev yapmadıkları gün sayısı Devlet hizmeti yükümlülük süresine ilave edilir. Ancak ilave edilen süre, atama yerine göre belirlenen asıl süreden fazla olamaz.
Devlet hizmeti yükümlülüğü kapsamındaki personel, bu görevlerini tamamlamadan mesleklerini icra edemezler.
EK MADDE 5.- Tabipler, Devlet hizmeti yükümlülüklerine başlamadan veya tamamlamadan asistanlık veya yan dal asistanlık sınavlarına katılabilir ve uzmanlık eğitimine başlayabilirler. Eksik kalan Devlet hizmeti yükümlülüklerini, uzman tabip veya yan dal uzmanı olarak yapacakları Devlet hizmeti yükümlülüğüne ilave etmek suretiyle yerine getirirler. Ancak, birden fazla uzmanlık veya yan dal uzmanlık eğitimine başlanabilmesi için Devlet hizmeti yükümlülüğünün tamamlanması şarttır.
Asistanlık, uzmanlık ve yan dal uzmanlık eğitimi ile askerlikte geçen süreler Devlet hizmeti yükümlülüğünden sayılmaz.
EK MADDE 6.- Devlet hizmeti yükümlülüğünü yapmakta olan personel, mazeret ve zorunlu haller dışında başka yere atanamaz. Ancak deprem gibi olağanüstü hallerde geçici olarak bir ayı aşmamak üzere görevlendirilebilir. Mazeret, zorunluluk halleri veya tabip iken eksik kalan yükümlülüğünü uzman tabip olarak tamamlama gibi nedenlerle başka yere atanan personelin kalan yükümlülük süreleri, eski ve yeni görev yeri hizmet sürelerinin oranına göre belirlenir.
Sözleşmeli sağlık personeli olarak Devlet hizmeti yükümlülüklerini yerine getiren personelden sözleşmesi feshedilenler, yükümlülüklerinin geri kalan kısmını Devlet memuru olarak tamamlarlar.
Devlet hizmeti yükümlülüğü kapsamında yapılacak atamalar açıktan atama sayısına dahil edilmez.
Devlet memuru veya sözleşmeli sağlık personeli olarak Devlet hizmeti yükümlülüğünü tamamlayanlar, talepleri halinde sürelerle ilgili sınırlamalara tabi olmaksızın ilgili mevzuata göre kurum içi veya kurumlar arası naklen veya açıktan atamaya hak kazanırlar.
Devlet hizmeti yükümlüsü personel, bu Kanun hükümleri dışında genel hükümlere ve ilgili Kurum mevzuatına tabidir.
Madde 0002:
Sağlık Hizmetleri Temel Kanununa aşağıdaki geçici madde eklenmiştir.
GEÇİCİ MADDE 6.- Bu Kanunun yürürlüğe girdiği tarihte tıp fakültelerinde öğrenim görenler ile tıpta uzmanlık ve yan dal uzmanlık eğitimi yapmakta olanlar bu Kanunun ek 3 üncü maddesi hükümlerine göre Devlet hizmeti yapmakla yükümlüdürler.
Madde 0003:
31.12.1980 tarihli ve 2368 sayılı Sağlık Personelinin Tazminat ve Çalışma Esaslarına Dair Kanunun 4 üncü maddesi aşağıdaki şekilde değiştirilmiştir.
Madde 4.- 1 inci madde kapsamına giren personelden; il sağlık müdürlüğü ve başhekimlik görevini yürütenler hariç olmak üzere özel kanunlarına göre meslek ve sanatlarını serbest olarak icra etme hak ve yetkisine sahip olanlar istedikleri takdirde, 1 inci maddede öngörülen tazminat hakkından yararlanmamak şartı ile serbest olarak çalışabilirler. Bunlara iş güçlüğü, iş riski ve teminindeki güçlük zamları veya bu mahiyetteki zamlar ödenmez.
Madde 0004:
Sağlık Personelinin Tazminat ve Çalışma Esaslarına Dair Kanuna aşağıdaki geçici madde eklenmiştir.
GEÇİCİ MADDE 1.- Bu Kanunun yürürlüğe girdiği tarihte il sağlık müdürlüğü ve başhekimlik görevini yürütenlerden mesleklerini serbest olarak icra etmekte olanlar, bu Kanunun yayımı tarihinden itibaren üç ay içinde serbest meslek faaliyetlerine son vermek veya bulundukları görevlerden ayrılmak zorundadırlar.
Madde 0005:
14.07.1965 tarihli ve 657 sayılı Devlet Memurları Kanununun 86 ncı maddesinin üçüncü fıkrasına eczacılık ibaresinden sonra gelmek üzere köy ve beldelerdeki ebelik ve hemşirelik, ibaresi eklenmiştir.
Madde 0006:
657 sayılı Devlet Memurları Kanununun ek 33 üncü maddesine aşağıdaki fıkralar eklenmiştir.
İcap nöbeti tutan ve bu nöbet karşılığında kurumunca izin kullanmasına müsaade edilmeyen sağlık ve yardımcı sağlık hizmetleri sınıfı personeline, her bir izin suretiyle karşılanamayan icap nöbeti saati için (her bir icap nöbeti süresi kesintisiz oniki saatten az olmamak üzere), yukarıda nöbet ücreti için belirlenen ücretin %30 u tutarında icap nöbet ücreti ödenir. Bu şekilde ücretlendirilebilecek icap nöbeti toplam süresi, aylık yüzyirmi saati geçemez.
Bu madde uyarınca yapılacak ödemeler, Sağlık Bakanlığına bağlı sağlık kurumlarında döner sermaye bütçesinden ödenir.
Madde 0007:
11.04.1928 tarihli ve 1219 sayılı Tababet ve Şuabatı San atlarının Tarzı İcrasına Dair Kanunun 3 üncü maddesinin birinci fıkrasından sonra gelmek üzere aşağıdaki fıkra eklenmiştir.
Acil tıbbi yardım ve bakım ile sınırlı kalmak ve Sağlık Bakanlığınca çıkarılacak yönetmeliğinde belirtilmek kaydıyla acil tıp teknikerleri ile acil tıp teknisyenleri hastaya müdahale edebilir, bu hususta lazım gelen iş ve işlemleri yapabilirler. Hastane öncesi acil tıbbi yardım veren personel özel tip kıyafet giyer.
Madde 0008:
13.12.1983 tarihli ve 181 sayılı Sağlık Bakanlığının Teşkilat ve Görevleri Hakkında Kanun Hükmünde Kararnameye aşağıdaki geçici madde eklenmiştir.
GEÇİCİ MADDE 10.- Bakanlıklar ile bağlı ve ilgili kuruluşlarında müfettiş ve Maliye Bakanlığında muhasebat kontrolörü veya bütçe kontrolörü unvanını ihraz edenler Sağlık Bakanlığı müfettişliği kadrolarına, aynı kurumlarda başmüfettiş ve muhasebat baş kontrolörü veya bütçe baş kontrolörü unvanını ihraz edenler ise Sağlık Bakanlığı başmüfettişliği kadrolarına, 18.07.1990 tarihli ve 90/671 sayılı Bakanlar Kurulu Kararı ile yürürlüğe konulan Sağlık Bakanlığı Teftiş Kurulu Tüzüğünde belirlenen öğrenim şartını taşımaları kaydıyla bir yıl içinde naklen atanabilirler.
Madde 0009:
Bu Kanun yayımı tarihinde yürürlüğe girer.
Madde 0010:
Bu Kanun hükümlerini Bakanlar Kurulu yürütür.
Yükleyen: yasinuzunoglu
