5331 sayılı Sanayi ve Ticaret Bakanlığının Teşkilat ve Görevleri Hakkında Kanuna Bir Ek Madde Eklenmesine İlişkin Kanun
Yayımlandığı Resmî Gazete Tarihi: 16.04.2005
Yayımlandığı Resmî Gazete Sayısı: 25788
Kabul Tarihi	12.04.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-613/4900
20.10.2004
TÜRKİYE BÜYÜK MİLLET MECLİSİ BAŞKANLIĞINA
Sanayi ve Ticaret Bakanlığınca hazırlanan ve Başkanlığınıza arzı Bakanlar Kurulunca 15.10.2004 tarihinde kararlaştırılan Sanayi ve Ticaret Bakanlığının Teşkilat ve Görevleri Hakkında Kanuna Bir Madde Eklenmesine İlişkin Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Ülkemizde kamu kurum ve kuruluşları tarafından farklı hukuki düzenlemelerle, çoğu da Avrupa Birliği tanımıyla uyumlu olmayan, birden fazla küçük ve orta büyüklükteki işletme (KOBİ) tanımı yapılmış bulunmaktadır. Bu durum farklı uygulamalara yol açmakta, KOBİ lerin bir kısmı bazı uygulamaların içinde yer alırken diğer bir kısmı ise bu uygulamaların dışında kalabilmektedir.
Tasarı, ülkemiz ekonomisi ve sosyal yapısının temelini oluşturan KOBİ lerin Avrupa Birliğine entegrasyonlarının sağlanması ve rekabet yeteneklerinin geliştirilebilmesi için uygulamada eşitlik, genellik ve birlik sağlanması amacıyla hazırlanmıştır.
HÜKÜMETİN TEKLİF ETTİĞİ METİN
SANAYİ VE TİCARET BAKANLIĞININ TEŞKİLAT VE GÖREVLERİ HAKKINDA KANUNA BİR MADDE EKLENMESİNE İLİŞKİN KANUN TASARISI
Madde - 1.
08.01.1985 tarihli ve 3143 sayılı Sanayi ve Ticaret Bakanlığının Teşkilat ve Görevleri Hakkında Kanuna aşağıdaki madde eklenmiştir.
EK MADDE 1.- Küçük ve orta büyüklükteki işletmelerin tanımlanmasına, niteliklerine, sınıflandırılmasına ve uygulamalarına ilişkin esaslar; net satış hasılatları, mali bilanço tutarları ve çalışan sayıları dikkate alınarak Bakanlıkça hazırlanan ve Bakanlar Kurulunca yürürlüğe konulan yönetmelikle belirlenir. Küçük ve orta büyüklükteki işletmeler kısaca KOBİ olarak adlandırılır.
Kurum ve kuruluşların KOBİ lere ilişkin uygulamalarında birinci fıkra uyarınca yürürlüğe konulan yönetmelik hükümleri esas alınır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile, 3143 sayılı Sanayi ve Ticaret Bakanlığının Teşkilat ve Görevleri Hakkında Kanuna bir madde eklenmekte ve bu suretle küçük ve orta büyüklükteki işletmelerin tanımlanmasına, niteliklerine, sınıflandırılmasına ve uygulamalarına ilişkin esasların, Sanayi ve Ticaret Bakanlığınca hazırlanan ve Bakanlar Kurulunca yürürlüğe konulan yönetmelikle belirleneceği hüküm altına alınmaktadır.
Maddede ayrıca, kurum ve kuruluşlar arasında uygulama birliğinin sağlanması amacıyla KOBİ lere ilişkin uygulamalarda bu yönetmelik hükümlerinin kurum ve kuruluşlarca esas alınacağı öngörülmektedir.
Madde - 2.
Yürürlük maddesidir.
Madde - 3.
Yürütme maddesidir.
Sanayi, Ticaret, Enerji, Tabii Kaynaklar, Bilgi ve Teknoloji Komisyonu Raporu
T.C.
Sanayi, Ticaret, Enerji, Tabii Kaynaklar, Bilgi ve Teknoloji Komisyonu
Esas No	1/913
Karar No	49
23.12.2004
TÜRKİYE BÜYÜK MİLLET MECLİSİ BAŞKANLIĞINA
Sanayi ve Ticaret Bakanlığınca hazırlanarak Bakanlar Kurulunca 20.10.2004 tarihinde Başkanlığınıza sunulan Sanayi ve Ticaret Bakanlığının Teşkilat ve Görevleri Hakkında Kanuna Bir Madde Eklenmesine İlişkin Kanun Tasarısı, Başkanlığınızca 25.10.2004 tarihinde esas komisyon olarak Komisyonumuza havale edilmiştir
Komisyonumuz 15.10.2004 tarihli toplantısında Sanayi ve Ticaret Bakanlığı ve Hazine Müsteşarlığı temsilcilerinin katılımıyla Kanun Tasarısını inceleyip görüşmüştür.
Kanun Tasarısı ile;
Küçük ve orta büyüklükteki işletmelerin tanımlanmasına, niteliklerine sınıflandırılmasına ve uygulamalarına ilişkin esasların, Sanayi ve Ticaret Bakanlığınca hazırlanan ve Bakanlar Kurulunca yürürlüğe konulan yönetmelikle belirleneceği hüküm altına alınmakta, küçük ve orta büyüklükteki işletmelerin kısaca KOBİ olarak adlandırılması öngörülmektedir.
Hükümet temsilcisinin; ülkemizde çeşitli kamu ve kuruluşları tarafından farklı şekillerde kullanılan ve çoğu da Avrupa Birliği tanımıyla uyumlu olmayan birden fazla KOBİ tanımı bulunduğunu, bu durumun hem çeşitli kurumların KOBİ lere yönelik uygulamalarında farklılıklar ortaya çıkardığı, hem de verilen desteklerden yeterince faydalanılmasını engellediği, diğer taraftan bu farklılığın Avrupa Birliği kaynaklı bazı hibe destekleri ve fonların kullanılmasında da sıkıntılar ortaya çıkardığı ve KOBİ lere yönelik istatistiklerin farklı sonuçlar vermesine yol açtığı, Birinci Ulusal Programda da vurgulandığı üzere, KOBİ ler Türkiye için AB ye üyelik sürecinde ve AB finansmanının aktarıldığı alanlar içerisinde önemli bir yer tuttuğu, bu nedenle Türkiye nin AB politikalarıyla uyum sürecinde izlenecek yaklaşımın ve KOBİ lerin rekabet güçlerinin korunması için alınacak tedbirlerin net bir şekilde ortaya konulması amacıyla bir KOBİ stratejisi ve eylem planı hazırlandığı, bu eylem planının öncelikler listesinde de ülkemizdeki KOBİ tanımının AB mevzuatındakiyle uyumlu bir hale getirilmesi gereğine yer verildiği, KOBİ tanımının bir kod kanunla düzenlenmesi yerine, Yatırım Ortamını İyileştirme Koordinasyon Kurulunun önerisi üzerine düzenlemenin Sanayi ve Ticaret Bakanlığınca hazırlanarak Bakanlar Kurulu kararıyla yürürlüğe girecek bir yönetmelikle yapılmasının benimsendiğini belirtmiştir. Ayrıca; Avrupa Birliği Komisyonu yetkilileriyle yapılan görüşmelerde, bu düzenlemeyle getirilen tanım ve sınıflandırmanın 1 Ocak 2005 tarihinde yürürlüğe girecek olan AB nin KOBİ tanımıyla uyumlu olduğunu, KOBİ yi kendimize göre tanımlamaktan ziyade, Avrupa Birliğindeki KOBİ ler ile kendi KOBİ lerimizi aynı standartla tanımlamak suretiyle aynı kulvarda, aynı şeyi talep edebilir, aynı kriterlere göre değerlendirir duruma getirebilmemiz gerektiğini söylemiştir.
Ayrıca yapılan görüşmelerde;
KOBİ tanımında esas alınacak kriterlerin Tasarının 1 inci maddesinde de ifade edildiği üzere, çalışan sayısı, bilanço değeri, net satış hasılatı olduğu net, satış hasılat tutarlarının ülkemiz işletmelerinin ölçeklerine göre belirleneceği,
KOBİ tarifiyle verilecek yetkide yer alması muhtemel KOBİ tarifelerinin neler olabileceği ve ne tür kriterlerin esas alınacağı Komisyonumuzda tartışılmıştır.
Bununla ilgili olarak yönetmeliği hazırlayacak olan Bakanlık yetkilisi; yönetmelikte yer alması gereken genel çerçeveyi komisyon üyelerimizi tatmin edecek bir şekilde açıklamıştır.
Tasarının geneli üzerine görüşmeler tamamlanarak maddelerine geçilmesi oybirliği ile kabul edilmiştir.
Tasarının başlığının tasarı başlığında geçen BİR ibaresinden sonra EK ibaresi konularak düzenlenmesi ayrıca 1 inci maddesinde aşağıdaki ibaresinden sonra gelmek üzere ek ibaresinin konulması kanun tekniği yazım açısından uygun görülmüştür.
Tasarının yürürlüğe ilişkin 2 nci ve yürütmeye ilişkin 3 üncü maddeleri, Komisyonumuzca aynen kabul edilmiştir.
Raporumuz, gereği yapılmak üzere Yüksek Başkanlığa saygı ile sunulur.
Madde 0001:
08.01.1985 tarihli ve 3143 sayılı Sanayi ve Ticaret Bakanlığının Teşkilat ve Görevleri Hakkında Kanuna aşağıdaki ek madde eklenmiştir.
EK MADDE 1.- Küçük ve orta büyüklükteki işletmelerin tanımlanmasına, niteliklerine, sınıflandırılmasına ve uygulamalarına ilişkin esaslar; net satış hasılatları, mali bilanço tutarları ve çalışan sayıları dikkate alınarak Bakanlıkça hazırlanan ve Bakanlar Kurulunca yürürlüğe konulan yönetmelikle belirlenir. Küçük ve orta büyüklükteki işletmeler kısaca KOBİ olarak adlandırılır.
Kurum ve kuruluşların KOBİ'lere ilişkin uygulamalarında birinci fıkra uyarınca yürürlüğe konulan yönetmelik hükümleri esas alınır.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
