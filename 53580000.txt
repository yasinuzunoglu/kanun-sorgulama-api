5358 sayılı İcra ve İflas Kanunda Değişiklik Yapılmasına Dair Kanun
Yayımlandığı Resmî Gazete Tarihi: 01.06.2005
Yayımlandığı Resmî Gazete Sayısı: 25832 (Mükerrer)
Kabul Tarihi	31.05.2005
TÜRKİYE BÜYÜK MİLLET MECLİSİ BAŞKANLIĞINA
09.06.1932 tarihli ve 2004 sayılı İcra ve İflas Kanununda Değişiklik Yapılmasına Dair Kanun Teklifi ilişikte sunulmuştur.
Gereğini arz ederim.
GENEL GEREKÇE
5327 sayılı Türk Ceza Kanununun genel hükümleri bakımından özel ceza kanunları ile ceza içeren kanunlarda gerekli değişikliklerin yapılması zorunlu bulunmaktadır.
31.03.2005 tarihli ve 5328 sayılı Kanunla yeni Türk Ceza Kanunu ve buna bağlı olarak bazı kanunların 1 Nisan 2005 olan yürürlük tarihleri 1 Haziran 2005 olarak yeniden belirlenmiştir. Bu çerçevede 2004 sayılı İcra ve İflas Kanununun ceza içeren hükümlerinin yeni Türk Ceza Kanunu çerçevesinde yeniden değerlendirilmesi gerekmektedir.
2004 sayılı İcra ve İflas Kanununda yukarıda açıklanan nedenlerle gerekli değişiklikleri yapmak amacıyla bu Kanun Teklifi hazırlanmıştır.
HATAY MİLLETVEKİLİ SADULLAH ERGİN'İN TEKLİFİ
İCRA VE İFLAS KANUNUNDA DEĞİŞİKLİK YAPILMASINA DAİR KANUN TEKLİFİ
Madde - 1.
09.06.1932 tarihli ve 2004 sayılı İcra ve İflas Kanununun 331 inci maddesi aşağıdaki şekilde değiştirilmiştir:
Alacaklısını zarara sokmak kasdiyle mevcudunu eksilten borçluların cezası:
Madde 331.- (1) Haciz veya rehnin paraya çevrilmesi yolu ile takip talebinden sonra veya bu talepten önceki iki yıl içinde borçlu; alacaklısını zarara sokmak maksadıyla, mallarını veya bunlardan bir kısmını mülkünden çıkararak, telef ederek veya kıymetten düşürerek hakiki surette yahut gizleyerek muvazaa yoluyla başkasının uhdesine geçirerek veya asıl olmayan borçlar ikrar ederek mevcudunu suni surette eksiltirse, aleyhine aciz belgesi alınması ve alacaklının alacağını tahsil edememesi halinde, şikayeti üzerine altı aydan iki yıla kadar hapis veya adlî para cezasıyla cezalandırılır.
(2) Birinci fıkrada tanımlanan fiillerin bilinçli taksirle işlenmesi halinde, verilecek ceza üçte biri oranında indirilir.
Madde - 2.
İcra ve İflas Kanununun 333 üncü maddesi aşağıdaki şekilde değiştirilmiştir:
İflas ve konkordato işlerinde hususi menfaat temin edenlerin cezası:
Madde 333.- (1) Her kim iflas bürosu veya idaresinin yahut bir alacaklının veya alacaklılar toplanmasındaki mümessilinin reyini yahut konkordatoya muvafakatini kazanmak için ona hususi bir menfaat temin veya vaad ederse altı aydan iki seneye kadar hapis cezası ile cezalandırılır.
(2) Menfaat temin eden alacaklı yahut mümessili de aynı ceza ile cezalandırılır.
(3) Suçun iflas bürosu veya idaresi üyesi tarafından işlenmesi halinde, ceza yarı oranında artırılır.
Madde - 3.
İcra ve İflas Kanununun 334 üncü maddesi aşağıdaki şekilde değiştirilmiştir:
Konkordatoda veya sermaye şirketleri ile kooperatiflerin uzlaşma yoluyla yeniden yapılandırılmasında yetkili kimseleri hataya düşüren ya da konkordato veya uzlaşma yoluyla yeniden yapılandırma koşullarına uymayan borçlunun cezası:
Madde 334.- (1) Konkordato mühleti elde etmek veya konkordato veya sermaye şirketleri ile kooperatiflerin uzlaşma yoluyla yeniden yapılandırma projesini tasdik ettirmek için hileli tutum ve davranışlarıyla malî durumu hakkında alacaklıları, komiseri, ara dönem denetçisini veya yetkili memuru hataya düşürmek veya konkordato projesine ya da sermaye şirketleri ve kooperatiflerin uzlaşma yoluyla yeniden yapılandırılması projesine uymamak yoluyla kasten zarara sebebiyet veren borçlu, ilgilinin şikâyeti üzerine altı aydan bir yıla kadar hapis cezası ile cezalandırılır.
Madde - 4.
İcra ve İflas Kanununun 336 ncı maddesi aşağıdaki şekilde değiştirilmiştir:
Müflisin mallarını vermeyenler hakkındaki cezalar:
Madde 336.- (1) Müflisin mallarını ellerinde bulunduran veya müflise borçlu olan üçüncü şahıslar iflasın açıldığına dair ilana muttali oldukları tarihten itibaren bir ay içinde makbul bir mazeret olmaksızın o malları iflas idaresi emrine vermezler veya borçlarını bildirmezlerse, icra mahkemesince malın değerinin dörtte biri kadar idarî para cezası ile cezalandırılır. Ancak bu ceza, beşyüz Yeni Türk Lirasından az olamaz.
Madde - 5.
İcra ve İflas Kanununun 337 nci maddesi aşağıdaki şekilde değiştirilmiştir:
Yükümlülüklerin yerine getirilmemesi:
Madde 337.- (1) Müddeti içinde beyanda bulunmak üzere mazereti olmaksızın icra dairesine gelmeyen veya yazılı beyanda bulunmayan borçlu, alacaklının şikayeti üzerine, on gün disiplin hapsi ile cezalandırılır. Alacaklının alacağını karşılayacak miktarda malın haczedilmesi veya borcun ödenmesi hâlinde, bu ceza düşer.
(2) 162, 209 ve 216 ncı maddeler hükümlerine muhalefet edenler hakkında da iflas idaresinin vereceği müzekkere üzerine, aynı ceza verilir. Bu maddelerde belirtilen yükümlülüklerin yerine getirilmesi hâlinde, verilen ceza düşer.
Madde - 6.
İcra ve İflas Kanununun 337/a maddesi aşağıdaki şekilde değiştirilmiştir:
Ticareti terk edenlerin cezası:
Madde 337/a.- (1) 44 üncü maddeye göre mal beyanında bulunmayan veya beyanında mevcudunu eksik gösteren veya aktifinde yer almış malı veya yerine kaim olan değerini haciz veya iflas sırasında göstermeyen veya beyanından sonra bu malları üzerinde tasarruf eden borçlu, bundan zarar gören alacaklının şikayeti üzerine, üç aydan bir yıla kadar hapis cezası ile cezalandırılır.
(2) Birinci fıkradaki fiillerin işlenmesinden alacaklının zarar görmediğini ispat eden borçluya ceza verilmez.
(3) Borçlunun iflası halinde, birinci fıkradaki durum ayrıca taksiratlı iflas hali sayılır.
Madde - 7.
İcra ve İflas Kanununun 338 inci maddesi aşağıdaki şekilde değiştirilmiştir:
Hakikata muhalif beyanda bulunanların cezası:
Madde 338.- (1) Bu Kanuna göre istenen beyanı hakikate aykırı surette yapan kimse, alacaklının şikayeti üzerine, üç aydan bir yıla kadar hapis cezası ile cezalandırılır.
(2) Hakkında aciz vesikası alınmış borçlu, asgari ücretin üstünde bir geçim sürdürdüğü, aciz vesikası hamili alacaklının alacağının aciz vesikasına bağlanmasından en geç beş sene içinde müracaatı üzerine sabit olursa, asgari ücretin üstünde kalan gelirlerinden icra tetkik merciinin dörtte birden az olmamak üzere tespit edeceği kısmını merci kararının kesinleşmesinden itibaren en geç bir ay içinde ve aciz vesikasındaki borcun ödenmesine kadar her ay icra dairesine yatırmaya mecburdur. Bu mükellefiyeti yerine getirmeyen borçlu hakkında bir yıla kadar tazyik hapsine karar verilir. Hapsin tatbikine başlandıktan sonra borçlu borcun tamamını veya o tarihe kadar icra veznesine yatırmak zorunda olduğu meblağı öderse tahliye edilir; ödemelerini tekrar keserse, hakkında tazyik hapsine yeniden karar verilir. Ancak, bir borçtan dolayı tazyik hapsinin süresi bir yılı geçemez.
(3) Borçlunun nafaka borçluları dahil üçüncü şahıstan yardım görmesi, asgari ücretin üstünde eline geçen para ve menfaatlerin icra mahkemesi kararı ile belirlenecek kısmını, icra veznesine yatırmak mükellefiyetini ortadan kaldırmaz.
(4) İkinci fıkradaki hükmün tatbikini birden fazla aciz vesikası hamili alacaklı talep etmiş ise, bunlar talep tarihi sırasıyla öncelik hakkını haizdir.
Madde - 8.
İcra ve İflas Kanununun 339 uncu maddesi aşağıdaki şekilde değiştirilmiştir:
Beyandan sonra mal ve kazançta olan tezayüdü bildirmeyen borçlunun cezası:
Madde 339.- (1) Sonradan kazandığı malları veya kazancında ve gelirinde vaki tezayütleri bu kanun mucibince bildirmeğe mecbur olan borçlu makbul bir mazereti olmaksızın yedi gün içinde icra dairesine taahhütlü mektupla veya şifahi surette bildirmezse ve bu mal veya kazancı asıl veya bedel itibariyle mevcut olduğu takdirde, on gün; mal veya kazancını asıl veya bedel itibariyle makbul bir sebep olmaksızın elden çıkarmışsa, bir aya kadar disiplin hapsi ile cezalandırılır.
(2) Bu cezalara alacaklının şikayeti üzerine karar verilir. Kişi, icra takibine konu olan borcu tamamen ödediği takdirde, bu ceza düşer.
Madde - 9.
İcra ve İflas Kanununun 340 ıncı maddesi aşağıdaki şekilde değiştirilmiştir:
Borçlunun ödeme şartını ihlali halinde ceza:
Madde 340.- (1) 111 inci madde mucibince veya alacaklının muvafakati ile icra dairesinde kararlaştırılan borcu ödeme şartını, makbul bir sebep olmaksızın ihlal eden borçlunun, alacaklının şikayeti üzerine, üç aya kadar tazyik hapsine karar verilir. Hapsin tatbikine başlandıktan sonra borçlu borcun tamamını veya o tarihe kadar icra veznesine yatırmak zorunda olduğu meblağı öderse tahliye edilir; ödemelerini tekrar keserse, hakkında tazyik hapsine yeniden karar verilir. Ancak, bir borçtan dolayı tazyik hapsinin süresi üç ayı geçemez.
Madde - 10.
İcra ve İflas Kanununun 341 inci maddesi aşağıdaki şekilde değiştirilmiştir:
Çocuk teslimi emrine muhalefetin cezası:
Madde 341.- (1) Çocuk teslimi hakkındaki ilâmın veya ara kararının gereğini yerine getirmeyen veya yerine getirilmesini engelleyen kişinin, lehine hüküm verilmiş kimsenin şikâyeti üzerine, altı aya kadar tazyik hapsine karar verilir. Hapsin tatbikine başlandıktan sonra ilamın veya ara kararının gereği yerine getirilirse, kişi tahliye edilir.
Madde - 11.
İcra ve İflas Kanununun 342 nci maddesi aşağıdaki şekilde değiştirilmiştir:
İcra dairesince teslim edilen taşınmaz veya gemiye tekrar girenlerin cezası:
Madde 342.- (1) İcra dairesi marifetiyle alacaklıya veya alıcıya teslim edilen bir taşınmaza veya gemiye haklı bir sebep olmaksızın tekrar giren borçlu, 5237 sayılı Türk Ceza Kanununun 290 ıncı maddesi mucibince umumi hükümler dairesinde cezalandırılır.
Madde - 12.
İcra ve İflas Kanununun 343 üncü maddesi aşağıdaki şekilde değiştirilmiştir:
30 ve 31 inci maddeler hükmüne muhalefet edenlerin cezası:
Madde 343.- (1) Yalnız kendisi tarafından yapılacak olan bir işin yapılması veya bir işin yapılmaması yahut bir irtifak hakkının tesisi veya kaldırılması hakkındaki ilam hükümlerine makbul mazerete müstenit olmayarak muhalefet eden borçluların, lehine hüküm verilmiş kimsenin şikâyeti üzerine, üç aya kadar tazyik hapsine karar verilir. Hapsin tatbikine başlandıktan sonra ilamın gereği yerine getirilirse, borçlu tahliye edilir.
Madde - 13.
İcra ve İflas Kanununun 344 üncü maddesi aşağıdaki şekilde değiştirilmiştir:
Nafakaya ilişkin kararlara uymayanların cezası:
Madde 344.- (1) Nafakaya ilişkin kararların gereğini yerine getirmeyen borçlunun, alacaklının şikayeti üzerine, üç aya kadar tazyik hapsine karar verilir. Hapsin tatbikine başlandıktan sonra kararın gereği yerine getirilirse, borçlu tahliye edilir.
(2) Borçlunun nafakanın kaldırılması veya azaltılması talebiyle dava açmış olması halinde, ileri sürdüğü sebepler göz önünde bulundurularak, tazyik hapsinin uygulanması bu davanın sonuna bırakılabilir.
Madde - 14.
İcra ve İflas Kanununun 345/a maddesi aşağıdaki şekilde değiştirilmiştir:
Sermaye şirketlerinin iflasını istemek mecburiyetinde olanların cezası :
Madde 345/a.- (1) İdare ve temsil ile görevlendirilmiş kimseler veya tasfiye memurları, 179 uncu maddeye göre şirketin mevcudunun borçlarını karşılamadığını bildirerek şirketin iflasını istemezlerse, alacaklılardan birinin şikayeti üzerine, on gün disiplin hapsi ile cezalandırılır.
Madde - 15.
İcra ve İflas Kanununun 345/b maddesi aşağıdaki şekilde değiştirilmiştir:
Artırmadan çekilme:
Madde 345/b.- (1) Bu Kanuna göre yapılan ihalelerde kendisine veya başkasına vaad olunan veya sağlanan yarar karşılığında artırmadan çekilen veya artırmaya katılmayan kimseye bir yıla kadar hapis ve bin güne kadar adli para cezası verilir.
Madde - 16.
İcra ve İflas Kanununun 346 ncı maddesi aşağıdaki şekilde değiştirilmiştir:
Görev ve birleştirilme yasağı:
Madde 346.- (1) Bu Kanun hükümlerine göre disiplin veya tazyik hapsine icra mahkemesi karar verir.
(2) İcra mahkemesinin görevine giren bu işler, diğer mahkemelerde görülen ceza davaları ile birleştirilemez.
(3) Bu Bapta yer alan suçlarla ilgili davalara, icra mahkemesinde bakılır.
Madde - 17.
İcra ve İflas Kanununun 347 nci maddesi aşağıdaki şekilde değiştirilmiştir:
Şikayet süresi:
Madde 347.- (1) Bu Bapta yer alan fiillerden dolayı şikayet hakkı, fiilin öğrenildiği tarihten itibaren üç ay ve her halde fiilin işlendiği tarihten itibaren bir yıl geçmekle düşer.
Madde - 18.
İcra ve İflas Kanununun 348 inci maddesi aşağıdaki şekilde değiştirilmiştir:
Yetki:
Madde 348.- (1) Bu Bapta yer alan fiillerden dolayı yetkili icra mahkemesi, icra takibinin yapıldığı yerdeki mahkemedir.
Madde - 19.
İcra ve İflas Kanununun 353 üncü maddesi aşağıdaki şekilde değiştirilmiştir:
İtiraz:
Madde 353.- (1) İcra mahkemesinin bu Bap hükümlerine göre verdiği tazyik ve disiplin hapsine ilişkin kararlara karşı, tefhim veya tebliğ tarihinden itibaren yedi gün içinde, yargı çevresinde bulunduğu ağır ceza mahkemesine itiraz edilebilir. İtiraz üzerine verilen karar kesindir.
(2) İcra mahkemesinin bu Bap hükümlerine göre verdiği idari para cezası ile ilgili olarak 31.3.2005 tarihli ve 5326 sayılı Kabahatler Kanunu hükümleri uygulanır.
(3) İcra mahkemesinin bu Bapta yer alan suçlardan dolayı verdiği hükümlerle ilgili olarak 4.12.2004 tarihli 5271 sayılı Ceza Muhakemesi Kanununun kanun yollarına ilişkin hükümleri uygulanır.
Madde - 20.
İcra İflas Kanununun 354 üncü maddesi aşağıdaki şekilde değiştirilmiştir:
Tazyik veya disiplin hapsine ilişkin zamanaşımı:
Madde 354.- (1) İcra mahkemesinin bu Bap hükümlerine göre verdiği tazyik veya disiplin hapsine ilişkin karar, kesinleştiği tarihten itibaren iki yıl geçtikten sonra, yerine getirilmez.
Madde - 21.
İcra ve İflas Kanununun Aczine kendi fiiliyle sebebiyet veren veya vaziyetinin fenalığını bilerek ağırlaştıran borçlunun cezası: başlıklı 332, Ticari işletmede yöneticinin sorumluluğu: başlıklı 333/a, Konkordato komiserinin sorumluluğu: başlıklı 334/a, Kiracının cezalandırılacağı haller: başlıklı 335, Kendisine teslim edilen malları vermeyenler hakkındaki cezalar: başlıklı 336/a, Ceza kararnamesi başlıklı 352/a ile başlıksız 352/b maddeleri yürürlükten kaldırılmıştır.
Madde - 22.
(1) Bu Kanun, yayımı tarihinde yürürlüğe girer.
Madde - 23.
(1) Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Maddeyle İcra ve İflas Kanununun 331 inci maddesinde değişiklik yapılmıştır. Maddede tanımlanan suça karşılık, hapis veya adlî para cezası öngörülmüştür. Bu değişiklik çerçevesinde madde metni içerisinde yer alan gereksiz hükümler metinden çıkarılmıştır. Ayrıca birinci fıkrada sayılan fiillerin bilinçli taksirle işlenmesi durumunda ise verilecek cezada indirim yapılması öngörülmüştür.
Madde - 2:
Maddede yapılan değişiklikle İcra ve İflas Kanununun 333 üncü maddesinin birinci fıkrasındaki hapis cezasının üst sınırı iki yıla indirilmiş, ikinci fıkrasındaki menfaat vaat ettirilmesi ibaresi metinden çıkarılmıştır. Üçüncü fıkra metni ise 5237 sayılı Türk Ceza Kanununu sistematiğine uygun olarak yeniden formüle edilmiştir.
Madde - 3:
Maddeyle İcra ve İflas Kanununun 334 üncü maddesi değiştirilmektedir. Madde yer alan gerçeğe aykırı hesap ve bilanço göstererek ibaresi metinden çıkarılarak yerine hileli tutum ve davranışlarıyla ibaresi konulmuştur. Bu değişiklikle belgede sahtecilik söz konusu suçun unsuru olmaktan çıkarılmıştır. Aksi takdirde daha ağır cezayı gerektiren belgede sahtecilik bu maddede tanımlanan suçun bir unsuru olarak düşünüleceği için bu suçtan dolayı ayrıca kişiye ceza verme imkanı olmayacaktı. 5237 sayılı Türk Ceza Kanununda benimsenen sisteme göre bir suçun işlenmesi sırasında belgede sahtecilik suçunun işlenmesi halinde ayrıca bu suçtan dolayı da cezaya hükmolunacaktır. Madde metninde yapılan değişiklik Türk Ceza Kanunundaki bu sisteme uyumu sağlamak amacını taşımaktadır. Ayrıca madde metnindeki hafif hapis ibaresi hapis olarak değiştirilerek fiil kabahat olmaktan çıkarılmış ve suç haline getirilmiştir.
Madde - 4:
Maddeyle İcra ve İflas Kanununun 336 ncı maddesinde değişiklik yapılmaktadır. Maddede yapılan değişiklikle fiil kabahate dönüştürülmüş ve karşılığında yaptırım olarak idari para cezası öngörülmektedir.
Madde - 5:
Maddeyle İcra ve İflas Kanununun 337 nci maddesi değiştirilmektedir. Buna göre maddede düzenlenen yükümlülükleri yerine getirmeyen borçluya hapis cezası yerine disiplin hapsi verilmesi öngörülmüştür. Alacaklının alacağını karşılayacak miktarda malın haczedilmesi veya borcun ödenmesi halinde bu ceza düşecektir.
Madde - 6:
Maddeyle İcra ve İflas Kanununun 337/a maddesinde değişiklik yapılmıştır. Maddede yapılan değişiklikle fiil suç olarak tanımlanmış ve karşılığında hapis cezası öngörülmüştür. Maddenin üçüncü fıkrasında yapılan değişiklikle, takdirinde ibaresi halinde olarak değiştirilmiştir.
Madde - 7:
Maddeyle İcra ve İflas Kanununun 338 inci maddesinde değişiklik yapılmıştır. Birinci fıkrada yapılan değişiklikle fiil kabahat olmaktan çıkarılıp suç haline dönüştürülmüş ve karşılığında öngörülen hapis cezasının miktarı da artırılmıştır. Bu düzenlemeyle malvarlığına ilişkin olarak gerçeğe aykırı beyanda bulunma ceza hukuku yaptırımını gerektiren bir fiil olarak mütalaa edilmiştir. Maddenin ikinci ve üçüncü fıkraları birleştirilerek düzenlenen yeni ikinci fıkradaki yükümlülüğün yerine getirilmemesi karşılığında ise, yerine getirilmesini sağlamak amacına yönelik olarak, tazyik hapsi öngörülmüştür.
Madde - 8:
Maddeyle İcra ve İflas Kanununun 339 uncu maddesinde değişiklik yapılmaktadır. Maddede yapılan tek değişiklik hapis cezası yerine disiplin hapsinin getirilmiş olmasıdır. Kişi, icra takibine konu olan borcu tamamen ödediği takdirde, ceza düşecektir. Maddenin dördüncü ve beşinci fıkraları, üç ve dördüncü fıkraları olarak teselsül ettirilmiştir.
Madde - 9:
Maddeyle İcra ve İflas Kanununun 340 ıncı maddesinde değişiklik yapılmaktadır. Maddeyle İcra ve İflas Kanununun 111 inci maddesinde düzenlenen borcu ödeme şartını makul bir neden olmaksızın ihlal eden borçluya verilecek ceza tazyik hapsine dönüştürülmüştür. Borcun ödenmesi durumunda borçlu tahliye edilecektir.
Madde - 10:
Maddeyle İcra ve İflas Kanununun 341 inci maddesinde değişiklik yapılmaktadır. Maddede düzenlenen çocuk teslimi kararına muhalefetin cezası hapis cezasından tazyik hapsine dönüştürülmüştür. Kararın gereği yerine getirilince kişi tahliye edilecektir.
Madde - 11:
Maddeyle İcra ve İflas Kanununun 342 nci maddesinde 765 sayılı Türk Ceza Kanununda yapılan atıf, 5237 sayılı Türk Ceza Kanununa göre yeniden düzenlenmiştir.
Madde - 12:
Maddeyle İcra ve İflas Kanununun 343 üncü maddesinde değişiklik yapılmaktadır. Buna göre maddede yer alan hapis cezası tazyik hapsine dönüştürülmüştür.
Madde - 13:
Maddeyle İcra ve İflas Kanununun 344 üncü maddesinde değişiklik yapılmaktadır. Buna göre maddede yer alan hapis cezası tazyik hapsine dönüştürülmüştür.
Madde - 14:
Maddeyle İcra ve İflas Kanununun 345/a maddesinde değişiklik yapılmaktadır. Buna göre maddede yer alan hapis ve adli para cezası disiplin hapsine dönüştürülmüştür.
Madde - 15:
Maddeyle İcra ve İflas Kanununun 345/b maddesinde değişiklik yapılmaktadır. Buna göre maddede yer alan hapis cezasının miktarı artırılmış ve adli para cezası 5237 sayılı Türk Ceza Kanununun adli para sistemine uygun olarak yeniden düzenlenmiştir.
Madde - 16:
Maddeyle İcra ve İflas Kanununun 346 ncı maddesinde değişiklik yapılmaktadır. Bu düzenlemeye göre, Kanunun bu Babında yer alan suçlar ve disiplin veya tazyik hapsini gerektiren fiillerle ilgili davalara ihtisas mahkemesi olan icra mahkemesinde bakılacaktır.
Madde - 17:
Maddeyle İcra ve İflas Kanununun 347 nci maddesinde değişiklik yapılmaktadır. Buna göre şikayet hakkı fiilin öğrenildiği tarihten itibaren üç ay ve her halde fiilin işlendiği tarihten itibaren bir yıl geçmekle düşecektir.
Madde - 18:
Yetki konusunun düzenlendiği bu maddenin ifade biçiminde yukarıdaki maddelere uygun olarak değişiklik yapılmıştır.
Madde - 19:
Maddeyle İcra ve İflas Kanununun 353 üncü maddesinde değişiklik yapılmaktadır. Maddenin birinci fıkrasında tazyik ve disiplin hapsine ilişkin kararlara ağır ceza mahkemesinde itiraz edilebileceği, ikinci fıkrasında idari para cezasıyla ilgili olarak 5326 sayılı Kabahatler Kanunu hükümlerinin uygulanacağı ve üçüncü fıkrasında suçlardan dolayı verilen hükümlerle ilgili olarak 5271 sayılı Ceza Muhakemesi Kanununun kanun yollarına ilişkin hükümlerinin uygulanacağı düzenlenmiştir.
Madde - 20:
İcra İflas Kanununun 354 üncü maddesinde değişiklik yapılmaktadır. Yapılan değişiklikle tazyik ve disiplin hapsine ilişkin kararları için zamanaşımı düzenlenmiştir. Buna göre bu kararların kesinleştiği tarihten itibaren iki yıl geçtikten sonra yerine getirilemeyeceği esası kabul edilmiştir.
Madde - 21:
Maddeyle 5237 sayılı Türk Ceza Kanunu sistemine uymayan ve kaldırılması durumunda uygulamada bir boşluk doğmayacak olan İcra ve İflas Kanununun 332, 333/a, 334/a, 335, 336/a, 352/a ve 352/b maddeleri yürürlükten kaldırılmaktadır.
Madde - 22:
Yürürlük maddesidir.
Madde - 23:
Yürütme maddesidir.
Adalet Komisyonu Raporu
T.C.
Adalet Komisyonu
Esas No	2/460
Karar No	83
26.05.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 3.5.2005 tarihinde esas komisyon olarak Komisyonumuza havale edilmiş olan, Hatay Milletvekili Sadullah Ergin in; İcra ve İflas Kanununda Değişiklik Yapılmasına Dair Kanun Teklifi (2/460), Komisyonumuzun 24.5.2005 tarihli 24 üncü ve 26.5.2005 tarihli 25 inci birleşimlerinde; Adalet Bakanı Sayın Cemil Çiçek ile Adalet Bakanlığı, Yargıtay Başkanlığı temsilcileri ve üniversite öğretim üyelerinin de katılımlarıyla incelenip görüşülmüş, gerekçesi uygun görülerek maddelerine geçilmesi kabul edilmiş, maddeler üzerindeki kabul, ilave ve değişiklikler sırasıyla aşağıda belirtilmiştir:
Teklifin 1 inci maddesi aynen kabul edilmiştir.
İcra ve İflas Kanununun 332 nci maddesindeki yaptırım sisteminin, 5237 sayılı Türk Ceza Kanununa uyarlanmasını sağlamak amacıyla Teklife, hafif ibaresinin metinden çıkarılmasını öngören yeni bir madde olarak 2 nci madde eklenmiş ve diğer madde numaraları buna göre teselsül ettirilmiştir.
Teklifin 2 nci maddesi 3 üncü madde olarak aynen kabul edilmiştir.
İcra ve İflas Kanununun söz konusu 333/a maddesinde ticari işletmede yöneticilerin ceza hukuku bakımından sorumluluğunu gerektiren suç tanımı yapılmıştır. Bu tanımdaki yaptırım sisteminin 5237 sayılı Türk Ceza Kanununa uyarlanmasını sağlamak amacıyla, Teklife yeni bir madde olarak 4 üncü madde eklenmiş ve diğer madde numaraları buna göre teselsül ettirilmiştir.
Teklifin 3 üncü maddesi 5 inci madde olarak aynen kabul edilmiştir.
Teklifin 4 üncü maddesi; İcra ve İflas Kanununun söz konusu 336 ncı maddesi kapsamında tanımlanan fiillerin suç olarak tanımlanması gerektiği düşüncesiyle, Teklifle değiştirilmesi istenen ve Komisyonumuzca da kabul edilen madde metninde tanımlanan fiiller karşılığındaki idarî para cezasının, 5237 sayılı Türk Ceza Kanununun 52 nci maddesinde düzenlenen adlî para cezası olarak değiştirilmesi ve ayrıca Teklifin, Komisyonumuzca da kabul edilen İcra ve İflas Kanununun 346 ncı maddesinin üçüncü fıkrasında Bu Bapta yer alan suçlarla ilgili davalara, icra mahkemesinde bakılır. şeklinde bir hükme yer verilmiş olması sebebiyle idari para cezasını içeren hükmün, adlî para cezası olarak değiştirilmek suretiyle 6 ncı madde olarak kabul edilmiştir.
Teklifin 5 inci maddesi 7 nci madde olarak aynen kabul edilmiştir.
Teklifin 6 ncı maddesi 8 inci madde olarak aynen kabul edilmiştir.
Teklifin 7 nci maddesi 9 uncu madde olarak aynen kabul edilmiştir.
Teklifin 8 inci maddesi 10 uncu madde olarak aynen kabul edilmiştir.
Teklifin 9 uncu maddesi 11 inci madde olarak aynen kabul edilmiştir.
Teklifin 10 uncu maddesi 12 nci madde olarak aynen kabul edilmiştir.
Teklifin 11 inci maddesi 13 üncü madde olarak aynen kabul edilmiştir.
Teklifin 12 nci maddesi 14 üncü madde olarak aynen kabul edilmiştir.
Teklifin 13 üncü maddesi 15 inci madde olarak aynen kabul edilmiştir.
Teklifin 14 üncü maddesiyle değiştirilen İcra ve İflas Kanununun 345/a maddesindeki on gün disiplin hapsi ile cezalandırılır. ibaresi, 5237 sayılı Türk Ceza Kanununa uyum sağlamak amacıyla on günden üç aya kadar hapis cezası ile cezalandırılır. olarak değiştirilmiş ve 16 ncı madde olarak kabul edilmiştir.
Teklifin 15 inci maddesi; uygulamada ortaya çıkması muhtemel sorunların önüne geçmek amacıyla maddeye Aracılara da aynı ceza verilir. hükmünün ikinci fıkra olarak eklenmesi suretiyle 17 nci madde olarak kabul edilmiştir.
Teklifin 16 ncı maddesi 18 inci madde olarak aynen kabul edilmiştir.
Teklifin 17 nci maddesi 19 uncu madde olarak aynen kabul edilmiştir.
Teklifin 18 inci maddesi 20 nci madde olarak aynen kabul edilmiştir.
Teklifin 19 uncu maddesi; İcra ve İflas Kanununun 16 ncı Bap kapsamında tanımlanan fiiller karşılığında idarî para cezasının verilmesinin uygun olmayacağı düşüncesiyle söz konusu maddenin ikinci fıkrasının metinden çıkarılması suretiyle, 21 inci madde olarak kabul edilmiştir.
Teklifin 20 nci maddesinin Komisyon görüşmeleri sırasında İcra ve İflas Kanununun mevcut 354 üncü maddesinin mevcut haliyle yürürlükte kalması ve Teklif ile getirilen değişikliğin maddeye bir fıkra olarak eklenmesi suretiyle, 22 nci madde olarak kabul edilmiştir.
Teklifin 21 nci maddesi; İcra ve İflas Kanununun Aczine kendi fiiliyle sebebiyet veren veya vaziyetinin fenalığını bilerek ağırlaştıran borçlunun cezası: başlıklı 332, Ticari işletmede yöneticinin sorumluluğu: başlıklı 333/a, Kiracının cezalandırılacağı haller: başlıklı 335 maddeleri, Komisyonumuzca uygun görülmeyerek Teklif metninden çıkarılması suretiyle 23 üncü madde olarak kabul edilmiştir.
Teklifin 22 nci maddesi 24 üncü madde olarak aynen kabul edilmiştir.
Teklifin 23 üncü maddesi 25 inci madde olarak aynen kabul edilmiştir.
Teklifte, kanun yapım tekniğine uygunluğun sağlanması amacıyla redaksiyon yapılmıştır.
Raporumuz, Genel Kurulun onayına sunulmak üzere Başkanlığa saygı ile arz olunur.
Madde 0001:
09.06.1932 tarihli ve 2004 sayılı İcra ve İflas Kanununun 331 inci maddesi aşağıdaki şekilde değiştirilmiştir.
Madde 331.- Haciz yolu ile takip talebinden sonra veya bu talepten önceki iki yıl içinde borçlu; alacaklısını zarara sokmak maksadıyla, mallarını veya bunlardan bir kısmını mülkünden çıkararak, telef ederek veya kıymetten düşürerek hakiki surette yahut gizleyerek muvazaa yoluyla başkasının uhdesine geçirerek veya asıl olmayan borçlar ikrar ederek mevcudunu suni surette eksiltirse, aleyhine aciz belgesi aldığını veya alacaklı alacağını alamadığını ispat ettiği takdirde, altı aydan üç yıla kadar hapis ve bin güne kadar adlî para cezası ile cezalandırılır.
İflas takibinden veya doğrudan doğruya iflas hallerinde iflas talebinden önce birinci fıkradaki fiilleri işleyen borçlu hakkında da bu fiiller başka bir suç oluştursa dahi bu hükümler uygulanır.
Konkordato mühleti veya iflasın ertelenmesi talebinden önceki iki yıl içinde ya da konkordato mühleti talebi veya iflasın ertelenmesi süresinden sonra birinci fıkradaki fiilleri işleyen borçlu hakkında da bu hükümler uygulanır.
Taşınmaz rehni kapsamında bulunan eklentinin rehin alacaklısına zarar vermek kastı ile taşınmaz dışına çıkarılması halinde, eklentinin zilyedi iki yıldan dört yıla kadar hapis ve bin güne kadar adlî para cezası ile cezalandırılır.
Bu suçlar alacaklının şikâyeti üzerine takip olunur.
Madde 0002:
İcra ve İflas Kanununun 332 nci maddesi aşağıdaki şekilde değiştirilmiştir.
Madde 332.- Haciz yolu ile takip talebinden sonra veya bu talepten önceki iki yıl içinde borçlu, adet üzere tecviz edilemiyecek bir hiffetle hareket ederek veya haddinden ziyade masraflar yaparak yahut cüretli talih oyunlarına veya basiretsizce spekülasyonlara girişerek yahut işlerinde ağır ihmallerde bulunarak aczine kendi fiili ile sebebiyet verir yahut vaziyetinin fenalığını bildiği halde o gibi hareketlerle bu fenalığı ağırlaştırırsa, aleyhine aciz belgesi istihsal edildiği veya alacaklı alacağını istifa edemediğini ispat ettiği takdirde, onbeş günden altı aya kadar hapis cezasiyle cezalandırılır.
Konkordato mühleti talebinden önceki iki yıl içinde birinci fıkradaki fiilleri işleyen borçlu hakkında da bu hükümler uygulanır.
Bu suç alacaklının şikayeti üzerine takip olunur. Borçluyu fazla borç altına girmeye veya talih oyunu ile spekülasyonlarda bulunmaya sevk etmiş yahut ağır faiz almak suretiyle zaafından istifade etmiş olan alacaklıların şikayet hakkı yoktur.
Madde 0003:
İcra ve İflas Kanununun 333 üncü maddesi aşağıdaki şekilde değiştirilmiştir.
Madde 333.- Her kim iflas bürosu veya idaresinin yahut bir alacaklının veya alacaklılar toplanmasındaki mümessilinin reyini yahut konkordatoya muvafakatini kazanmak için ona hususi bir menfaat temin veya vaat ederse altı aydan iki seneye kadar hapis cezası ile cezalandırılır.
Menfaat temin eden alacaklı yahut mümessili de aynı ceza ile cezalandırılır.
Suçun iflas bürosu veya idaresi üyesi tarafından işlenmesi halinde, ceza yarı oranında artırılır.
Madde 0004:
İcra ve İflas Kanununun 333/a maddesi aşağıdaki şekilde değiştirilmiştir.
Madde 333/a.- Ticaret şirketlerinde hukuken veya fiilen yönetim yetkisine sahip olanların alacaklıları zarara uğratmak kastıyla ticarî işletmenin borçlarını kısmen veya tamamen ödemeyerek alacaklıları zarara soktukları takdirde, bu işlem ve eylemlerin başka bir suç oluşturmaması halinde, alacaklının şikayeti üzerine, altı aydan iki yıla kadar hapis ve beşbin güne kadar adlî para cezası ile cezalandırılır.
Birinci fıkradaki suç taksirle işlendiği takdirde, alacaklının şikayeti üzerine, fail hakkında zararın ağırlığına göre ikibin güne kadar adlî para cezasına hükmolunur.
Madde 0005:
İcra ve İflas Kanununun 334 üncü maddesi aşağıdaki şekilde değiştirilmiştir.
Madde 334.- Konkordato mühleti elde etmek veya konkordato veya sermaye şirketleri ile kooperatiflerin uzlaşma yoluyla yeniden yapılandırma projesini tasdik ettirmek için hileli tutum ve davranışlarıyla malî durumu hakkında alacaklıları, komiseri, ara dönem denetçisini veya yetkili memuru hataya düşürmek veya konkordato projesine ya da sermaye şirketleri ve kooperatiflerin uzlaşma yoluyla yeniden yapılandırılması projesine uymamak yoluyla kasten zarara sebebiyet veren borçlu, ilgilinin şikayeti üzerine altı aydan bir yıla kadar hapis cezası ile cezalandırılır.
Madde 0006:
İcra ve İflas Kanununun 336 ncı maddesi aşağıdaki şekilde değiştirilmiştir.
Madde 336.- Müflisin mallarını ellerinde bulunduran veya müflise borçlu olan üçüncü şahıslar, iflasın açıldığına dair ilana muttali oldukları tarihten itibaren bir ay içinde makbul bir mazeret olmaksızın o malları iflas idaresi emrine vermezler veya borçlarını bildirmezlerse, doksan güne kadar adlî para cezası ile cezalandırılır.
Madde 0007:
İcra ve İflas Kanununun 337 nci maddesi başlığı ile birlikte aşağıdaki şekilde değiştirilmiştir.
Yükümlülüklerin yerine getirilmemesi:
Madde 337.- Müddeti içinde beyanda bulunmak üzere mazereti olmaksızın icra dairesine gelmeyen veya yazılı beyanda bulunmayan borçlu, alacaklının şikayeti üzerine, on gün disiplin hapsi ile cezalandırılır. Alacaklının alacağını karşılayacak miktarda malın haczedilmesi veya borcun ödenmesi halinde, bu ceza düşer.
162, 209 ve 216 ncı maddeler hükümlerine muhalefet edenler hakkında da iflas idaresinin vereceği müzekkere üzerine, aynı ceza verilir. Bu maddelerde belirtilen yükümlülüklerin yerine getirilmesi halinde, verilen ceza düşer.
Madde 0008:
İcra ve İflas Kanununun 337/a maddesi aşağıdaki şekilde değiştirilmiştir.
Madde 337/a.- 44 üncü maddeye göre mal beyanında bulunmayan veya beyanında mevcudunu eksik gösteren veya aktifinde yer almış malı veya yerine kaim olan değerini haciz veya iflas sırasında göstermeyen veya beyanından sonra bu malları üzerinde tasarruf eden borçlu, bundan zarar gören alacaklının şikayeti üzerine, üç aydan bir yıla kadar hapis cezası ile cezalandırılır.
Birinci fıkradaki fiillerin işlenmesinden alacaklının zarar görmediğini ispat eden borçluya ceza verilmez.
Borçlunun iflası halinde, birinci fıkradaki durum ayrıca taksiratlı iflas hali sayılır.
Madde 0009:
İcra ve İflas Kanununun 338 inci maddesi aşağıdaki şekilde değiştirilmiştir.
Madde 338.- Bu Kanuna göre istenen beyanı, hakikate aykırı surette yapan kimse, alacaklının şikayeti üzerine, üç aydan bir yıla kadar hapis cezası ile cezalandırılır.
Hakkında aciz vesikası alınmış borçlu, asgari ücretin üstünde bir geçim sürdürdüğü, aciz vesikası hamili alacaklının alacağının aciz vesikasına bağlanmasından en geç beş sene içinde müracaatı üzerine sabit olursa, asgari ücretin üstünde kalan gelirlerinden icra tetkik merciinin dörtte birden az olmamak üzere tespit edeceği kısmını merci kararının kesinleşmesinden itibaren en geç bir ay içinde ve aciz vesikasındaki borcun ödenmesine kadar her ay icra dairesine yatırmaya mecburdur. Bu mükellefiyeti yerine getirmeyen borçlu hakkında bir yıla kadar tazyik hapsine karar verilir. Hapsin tatbikine başlandıktan sonra borçlu borcun tamamını veya o tarihe kadar icra veznesine yatırmak zorunda olduğu meblağı öderse tahliye edilir; ödemelerini tekrar keserse, hakkında tazyik hapsine yeniden karar verilir. Ancak, bir borçtan dolayı tazyik hapsinin süresi bir yılı geçemez.
Borçlunun nafaka borçluları dahil üçüncü şahıstan yardım görmesi, asgari ücretin üstünde eline geçen para ve menfaatlerin icra mahkemesi kararı ile belirlenecek kısmını, icra veznesine yatırmak mükellefiyetini ortadan kaldırmaz.
İkinci fıkradaki hükmün tatbikini birden fazla aciz vesikası hamili alacaklı talep etmiş ise, bunlar talep tarihi sırasıyla öncelik hakkını haizdir.
Madde 0010:
İcra ve İflas Kanununun 339 uncu maddesi aşağıdaki şekilde değiştirilmiştir.
Madde 339.- Sonradan kazandığı malları veya kazancında ve gelirinde vaki tezayütleri bu Kanun mucibince bildirmeye mecbur olan borçlu makbul bir mazereti olmaksızın yedi gün içinde icra dairesine taahhütlü mektupla veya şifahi surette bildirmezse ve bu mal veya kazancı asıl veya bedel itibariyle mevcut olduğu takdirde, on gün; mal veya kazancını asıl veya bedel itibariyle makbul bir sebep olmaksızın elden çıkarmışsa, bir aya kadar disiplin hapsi ile cezalandırılır.
Bu cezalara alacaklının şikayeti üzerine karar verilir. Kişi, icra takibine konu olan borcu tamamen ödediği takdirde, bu ceza düşer.
Madde 0011:
İcra ve İflas Kanununun 340 ıncı maddesi aşağıdaki şekilde değiştirilmiştir.
Madde 340.- 111 inci madde mucibince veya alacaklının muvafakati ile icra dairesinde kararlaştırılan borcu ödeme şartını, makbul bir sebep olmaksızın ihlal eden borçlunun, alacaklının şikayeti üzerine, üç aya kadar tazyik hapsine karar verilir. Hapsin tatbikine başlandıktan sonra borçlu borcun tamamını veya o tarihe kadar icra veznesine yatırmak zorunda olduğu meblağı öderse tahliye edilir; ödemelerini tekrar keserse, hakkında tazyik hapsine yeniden karar verilir. Ancak, bir borçtan dolayı tazyik hapsinin süresi üç ayı geçemez.
Madde 0012:
İcra ve İflas Kanununun 341 inci maddesi aşağıdaki şekilde değiştirilmiştir.
Madde 341.- Çocuk teslimi hakkındaki ilamın veya ara kararının gereğini yerine getirmeyen veya yerine getirilmesini engelleyen kişinin, lehine hüküm verilmiş kimsenin şikayeti üzerine, altı aya kadar tazyik hapsine karar verilir. Hapsin tatbikine başlandıktan sonra ilamın veya ara kararının gereği yerine getirilirse, kişi tahliye edilir.
Madde 0013:
İcra ve İflas Kanununun 342 nci maddesi aşağıdaki şekilde değiştirilmiştir.
Madde 342.- İcra dairesi marifetiyle alacaklıya veya alıcıya teslim edilen bir taşınmaza veya gemiye haklı bir sebep olmaksızın tekrar giren borçlu, 5237 sayılı Türk Ceza Kanununun 290 ıncı maddesi mucibince umumi hükümler dairesinde cezalandırılır.
Madde 0014:
İcra ve İflas Kanununun 343 üncü maddesi aşağıdaki şekilde değiştirilmiştir.
Madde 343.- Yalnız kendisi tarafından yapılacak olan bir işin yapılması veya bir işin yapılmaması yahut bir irtifak hakkının tesisi veya kaldırılması hakkındaki ilam hükümlerine makbul mazerete müstenit olmayarak muhalefet eden borçluların, lehine hüküm verilmiş kimsenin şikayeti üzerine, üç aya kadar tazyik hapsine karar verilir. Hapsin tatbikine başlandıktan sonra ilamın gereği yerine getirilirse, borçlu tahliye edilir.
Madde 0015:
İcra ve İflas Kanununun 344 üncü maddesi aşağıdaki şekilde değiştirilmiştir.
Madde 344. - Nafakaya ilişkin kararların gereğini yerine getirmeyen borçlunun, alacaklının şikayeti üzerine, üç aya kadar tazyik hapsine karar verilir. Hapsin tatbikine başlandıktan sonra kararın gereği yerine getirilirse, borçlu tahliye edilir.
Borçlunun, nafakanın kaldırılması veya azaltılması talebiyle dava açmış olması halinde, ileri sürdüğü sebepler göz önünde bulundurularak, tazyik hapsinin uygulanması bu davanın sonuna bırakılabilir.
Madde 0016:
İcra ve İflas Kanununun 345/a maddesi aşağıdaki şekilde değiştirilmiştir.
Madde 345/a.- İdare ve temsil ile görevlendirilmiş kimseler veya tasfiye memurları, 179 uncu maddeye göre şirketin mevcudunun borçlarını karşılamadığını bildirerek şirketin iflasını istemezlerse, alacaklılardan birinin şikayeti üzerine, on günden üç aya kadar hapis cezası ile cezalandırılır.
Madde 0017:
İcra ve İflas Kanununun 345/b maddesi aşağıdaki şekilde değiştirilmiştir.
Madde 345/b. - Bu Kanuna göre yapılan ihalelerde kendisine veya başkasına vaat olunan veya sağlanan yarar karşılığında artırmadan çekilen veya artırmaya katılmayan kimseye bir yıla kadar hapis ve bin güne kadar adlî para cezası verilir.
Aracılara da aynı ceza verilir.
Madde 0018:
İcra ve İflas Kanununun 346 ncı maddesi başlığı ile birlikte aşağıdaki şekilde değiştirilmiştir.
Görev ve birleştirilme yasağı:
Madde 346.- Bu Kanun hükümlerine göre disiplin veya tazyik hapsine icra mahkemesi karar verir.
İcra mahkemesinin görevine giren bu işler, diğer mahkemelerde görülen ceza davaları ile birleştirilemez.
Bu Bapta yer alan suçlarla ilgili davalara, icra mahkemesinde bakılır.
Madde 0019:
İcra ve İflas Kanununun 347 nci maddesi aşağıdaki şekilde değiştirilmiştir.
Madde 347.- Bu Bapta yer alan fiillerden dolayı şikayet hakkı, fiilin öğrenildiği tarihten itibaren üç ay ve her halde fiilin işlendiği tarihten itibaren bir yıl geçmekle düşer.
Madde 0020:
İcra ve İflas Kanununun 348 inci maddesi aşağıdaki şekilde değiştirilmiştir.
Madde 348.- Bu Bapta yer alan fiillerden dolayı yetkili icra mahkemesi, icra takibinin yapıldığı yerdeki mahkemedir.
Madde 0021:
İcra ve İflas Kanununun 353 üncü maddesi başlığı ile birlikte aşağıdaki şekilde değiştirilmiştir.
İtiraz:
Madde 353.- İcra mahkemesinin bu Bap hükümlerine göre verdiği tazyik ve disiplin hapsine ilişkin kararlara karşı, tefhim veya tebliğ tarihinden itibaren yedi gün içinde, yargı çevresinde bulunduğu ağır ceza mahkemesine itiraz edilebilir. İtiraz üzerine verilen karar kesindir.
İcra mahkemesinin bu Bapta yer alan suçlardan dolayı verdiği hükümlerle ilgili olarak 4.12.2004 tarihli ve 5271 sayılı Ceza Muhakemesi Kanununun kanun yollarına ilişkin hükümleri uygulanır.
Madde 0022:
İcra ve İflas Kanununun 354 üncü maddesine aşağıdaki fıkra eklenmiştir.
İcra mahkemesinin bu Bap hükümlerine göre verdiği tazyik veya disiplin hapsine ilişkin karar, kesinleştiği tarihten itibaren iki yıl geçtikten sonra yerine getirilmez.
Madde 0023:
İcra ve İflas Kanununun Konkordato komiserinin sorumluluğu: başlıklı 334/a, Kendisine teslim edilen malları vermeyenler hakkındaki cezalar: başlıklı 336/a, Ceza kararnamesi: başlıklı 352/a ile başlıksız 352/b maddeleri yürürlükten kaldırılmıştır.
Madde 0024:
Bu Kanun yayımı tarihinde yürürlüğe girer.
Madde 0025:
Bu Kanun hükümlerini Bakanlar Kurulu yürütür.
Yükleyen: yasinuzunoglu
