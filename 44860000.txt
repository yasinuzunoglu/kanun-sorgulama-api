4486 sayılı Teknik Ziraat ve Teknik Bahçıvanlık Okulları Kanunu
Yayımlandığı Resmî Gazete Tarihi: 24.07.1943
Yayımlandığı Resmî Gazete Sayısı: 5464
Kabul Tarihi	19.07.1943
BİRİNCİ BÖLÜM
Umumi hükümler
Madde 0001 :
(Değişik: 15/7/1953 - 6151/1 md.)
Tarım Vekaleti çeşitli ziraat işlerinin yapıcısı ve başarıcısı olarak bilgili ve ameli çiftçi ve bahçıvan yetiştirmek gayesiyle uygun göreceği yerlerde ve sayıda Teknik Ziraat ve Teknik Bahçıvanlık okulları ile bu okullara bağlı küçük, orta ve büyük örnek öğretim işletmeleri kurar.
Bu okullar parasız yatılıdır.
Madde 0002 :
(Değişik: 15/7/1953 - 6151/1 md.)
Teknik ziraat okulları ile bu okullara bağlı olarak kurulacak örnek öğretim işletmeleri Devlet çiftliklerinde, teknik bahçıvanlık okulları ile bu okullara bağlı olarak kurulacak örnek öğretim işletmeleri Devlet bahçe işletmelerinde kurulur. Bu okullarla örnek öğretim işletmelerinin kurulacağı yerlerde Devlet çiftliği veya Devlet bahçe işletmesi bulunmaz veyahut bulunup da maksada yetecek genişlikte toprağı olmazsa bu gayeleri sağlamak üzere Tarım Vekilliğince arazi istimlak olunabilir.
Madde 0003 :
(Değişik: 15/7/1953 - 6151/1 md.)
Teknik Ziraat ve Teknik Bahçıvanlık okullarına en az beş sınıflı ilkokul mezunu olanlar kabul edilir. Öğrenci alınırken köylü veya çiftçi çocukları tercih edilir.
Madde 0004 :
(Değişik: 15/7/1953 - 6151/1 md.)
Bu okullarda yetiştirme müddeti iki yılı ameli tahsil ve bir yılı da staj olmak üzere üç yıldır.
Ameli tahsil, Devlet çiftliklerinde ve bahçe işletmelerinde, staj ise okullara bağlı işletmelerde veya köylerde kurulucak (Örnek işletmeleri) nde veyahut da Tarım Vekilliğince seçilecek aynı mahiyetteki diğer işletmelerde yaptırılır.
Tahsil ve stajını başarı ile bitirenlerden Teknik Ziraat okulları mezunlarına (Teknik çiftçi) ve Teknik Bahçıvanlık okulları mezunlarına da (Teknik bahçıvan) diploması verilir.
(1) Bu Kanuna bağlı ücretli memur kadroları, 3/8/1944 tarihli ve 4644 sayılı Kanunun 13 üncü maddesi ile yürürlükten kaldırılmıştır.
Madde 0005 :
Teknik Ziraat ve Teknik Bahçıvanlık Okullarından diploma alanlara, işletmelerinin kurulmasına yarayacak malzeme ve vasıtalar, tutarı üç yüz lirayı geçmemek ve bir defaya mahsus olmak üzere Ziraat Vekilliğince tedarik edilerek verilir.
Madde 0006 :
Okullara bağlı işletmeler dışında yaptırılacak stajlarda talebeye giyim ve iaşe karşılığı olmak ve ayda elli lirayı geçmemek üzere okullar masraf tertibinden Vekaletçe takdir edilecek para verilir. Yol masrafları da ayrıca aynı tertipten ödenir.
Madde 0007 :
Sıhhi zaruret olmaksızın herhangi bir suretle okuldan ayrılan talebenin okulda bulunduğu zaman içinde payına düşen masraf kendisinden veya veli veya vasisinden alınır.
İKİNCİ BÖLÜM
Kadrolar, tahsisat
Madde 0008 :
Bu kanuna bağlı (1) sayılı cetvelde gösterilen Teknik Ziraat ve Teknik Bahçıvanlık Okullarının öğretmen ve memurları kadroları 3656 sayılı kanuna bağlı (1) sayılı cetvelin Ziraat Vekaleti kısmına eklenmiştir.
Teknik Ziraat ve Teknik Bahçıvanlık Okullarının ücretli idari vazifelerine ait kadrolar ilişik (3) sayılı cetvelde gösterilmiştir.
Madde 0009 :
Teknik Ziraat ve Teknik Balçıvanlık Okullarının öğretmen, memur ve müstahdemlerine vazifeli oldukları günlerde okul idaresince parasız yemek verilir. Bunlar okulun taşıtlarından parasız faydalanırlar.
Madde 0010 :
Okula bağlı istihsal bölümlerinde yetiştirilen nebat ve hayvan mahsullerinden ailelerine yetecek miktarı okulların ögretmen, memur ve müstahdemlerine maliyet fiyatı üzerinden verilir. Bedelleri aylıklarından kesilir.
ÜÇÜNCÜ BÖLÜM
Yardımlar
Madde 0011 :
Teknik Ziraat ve Teknik Bahçıvanlık Okulunu muvaffakiyetle bitirenlerden toprağı olmıyan veya yetecek kadar toprağı bulunmaması yüzünden darlık çektiği anlaşılan aileye mensup bulunanlara Ziraat Vekaletinin tensip ve teklifi üzerine Devlete ait boş arazide çalışıp geçinmelerine yetecek kadar toprak, parasız verilir ve tapuda adlarına harçsız ve resimsiz tescil edilir. Bu suretle parasız verilecek toprak verildiği tarihten itibaren bizzat işletilmeye başlanmadığı veya devamlı olarak işletilmediği takdirde Ziraat Vekaletinin işarı üzerine geri alınır. Bu topraklar verildiği tarihten itibaren on beş sene içinde satılamıyacağı gibi bu müddet içinde hibe ve borç için haciz edilemez.
Bu husus ayrıca tapu kaydına işaret edilir.
Bu okullardan diploma alanların mensup olduğu ailenin yerleştiği köy ve nahiye yakınında boş Devlet arazisi yoksa bu gibilere, hususi idare ve belediyelerle vakıflara ait olup amme hizmetinde kullanılmayan ve işletilmiyenlerden ve bunlar da yoksa arazisi fazla olupta beş yıldanberi üstüste işlenmiyenlerden Ziraat Vekaletince istimlak olunmak suretiyle bedeli mukabilinde toprak verilir.
Bu arazinin bedeli, verildiği tarihten beş sene sonra başlamak üzere 20 senede taksitle ve faizsiz tahsil olunur. Borçlanılan para ödeninciye kadar gayrimenkul Hazine namına birinci derece ve sırada olmak üzere ipotek edilir.
Madde 0012 :
Teknik çiftçi ve teknik bahçıvan diploması alanlara Vekaletçe tedarik edilen veya Vekalet müesseselerinde yetiştirilen damızlık hayvanlarla örnek olmak üzere arıcılık, ziraat makine ve aletleri, gübreler, ziraatte zarar veren hastalık ve haşerelerle mücadeleye yarıyan malzeme ve vasıtalar parasız verilebileceği gibi istihsali artırmaya yarıyan her nevi malzeme ve vesait de maliyet fiyatı üzerinden taksitle ve faizsiz olarak verilir.
Madde 0013 :
Teknik Ziraat ve Teknik Bahçıvanlık Okullarını bitirerek köylerinde örnek işletme kurdukları Ziraat Vekaletince tesbit ve tasdik edilip, kendilerine vesika verilenler; vesikanın verildiği mali yılı takip eden yıldan itibaren on sene müddetle bu işletmelere ait arazi ve hayvan vergisinden muaf tutulurlar.
Mücbir sebep olmadıkça çiftçiliği terkedenlerden affedilen yıllara ait vergi iki kat olarak tahsil olunur.
Madde 0014 :
Bu okullardan yetişip de düzenli işletmeleriyle köyünde örnek oldukları ve örnek olmakta devam ettikleri Ziraat Vekaletince tasdik edilenler, on yıl müddetle Devlet yardımlarından ve banka kredilerinden faydalanmada tercih olunurlar.
DÖRDÜNCÜ BÖLÜM
Yasak, ceza hükümleri
Madde 0015 - 16 :
(Mülga: 15/7/1953 - 6151/2 md.)
BEŞİNCİ BÖLÜM
Müteferrik hükümler
Madde 0017 :
(Mülga: 6/4/1949 - 5362/1 md.)
Madde 0018 :
(Mülga: 21/12/1967 - 969/14 md.)
Madde 0019 :
(Mülga: 6/4/1949 - 5362/1 md.)
Madde 0020 :
Teknik Ziraat ve Teknik Bahçıvanlık Okullarının her türlü ihtiyaçları için, şahıslara ait olmıyan yerlerden tedarik edilecek taş ve kumla kireç, tuğla, kerpiç, kiremit ve benzerleri ve bunların imaline elverişli yapı ve onarma malzemesi her türlü vergi, resim ve harçtan muaf olarak alınır.
Geçici Madde 0001 :
Ziraat Vekaletinin 1943 Mali yılı bütçesinin 747 nci faslının 2 nci Teknik Ziraat Okulları maddesinden 136 000 ve üçüncü Teknik Bahçe Okulları maddesinden de 67 000 lira tenzil ve 720 nci faslın birinci memurlar maaş tertibine 133 000 ve 721 inci faslın 1 inci memurlar ücreti tertibine de 70 000 lira ilave edilmiştir.
Geçici Madde 0002 :
Bu kanuna ilişik (2) sayılı cetvelde yazılı memuriyetler 1943 yılı Muvazenei Umumiye Kanununa bağlı L cetvelinin Ziraat Vekaleti kısmına konulmuştur.
Madde 0021 :
Bu kanun neşri tarihinden mer idir.
Madde 0022 :
Bu kanunun hükümlerini icraya İcra Vekilleri Heyeti memurdur.
Yükleyen: yasinuzunoglu
