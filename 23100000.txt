2310 sayılı 1402 Sayılı Sıkıyönetim Kanununda Değişiklik Yapılması Hakkında Kanun
Yayımlandığı Resmî Gazete Tarihi: 10.10.1980
Yayımlandığı Resmî Gazete Sayısı: 17131 (Mükerrer)
Kabul Tarihi	08.10.1980
Madde 0001:
1402 sayılı Sıkıyönetim Kanununu değiştiren 19.09.1980 gün ve 2301 sayılı Kanunun 14 üncü maddesi aşağıdaki şekilde değiştirilmiştir.
Madde 14.- Bu Kanunun 13 üncü maddesi ile değiştirilen 26 ncı maddedeki «Sıkıyönetim Hizmet Zammına» ilişkin hükümleri 1 Temmuz 1980, diğer hükümleri ise 21.09.1980 tarihinden itibaren yürürlüğe girer.
Madde 0002:
1402 sayılı Sıkıyönetim Kanununa 26.06.1973 gün ve 1780 sayılı Kanunla eklenen 26 ncı maddenin (d) bendi yürürlükten kaldırılmıştır.
Madde 0003:
1402 sayılı Sıkıyönetim Kanununa aşağıdaki ek maddeler eklenmiştir.
EK MADDE 1.- Bu Kanunun 13 üncü maddesindeki zaman ve yer kaydına bakılmaksızın, anılan madde ile 15 inci madde hükümlerine göre, sıkıyönetim askeri mahkemelerinin görevine giren suçları işleyen siyasi partilerin her kademe ve yan kuruluşlarının yönetici ve üyeleri ile siyasi partilerle ilişkileri görülen diğer kuruluş ve derneklerin yönetici ve üyelerinin suç dosyaları hakkında, soruşturma ve yargılama yapmaya, parti genel merkezlerinin bulunduğu yer sıkıyönetim komutanlıkları nezdindeki askeri mahkemeler yetkilidir.
Ancak, sıkıyönetim komutanı bu suçlardan nezdinde kurulan sıkıyönetim askeri mahkemelerinde bakılmasına lüzum görmediklerini ilgili makam veya adli mercilere gönderebilir.
İkinci fıkraya istinaden suç dosyasının gönderildiği makam dosyayı geri çeviremiyeceği gibi adli merciler de görevsizlik ve yetkisizlik kararı veremezler.
EK MADDE 2.- Genelkurmay Başkanlığınca belirlenecek ihtiyaca göre ve Milli Savunma Bakanının yapacağı teklif üzerine, istenilen sayıda Cumhuriyet savcısı ile Cumhuriyet savcı yardımcısı, asıl görev yerleri ile ilişkileri kesilmemek ve kadroları saklı kalmak koşuluyla kazanılmış hakları olan kadro maaşlarıyla sıkıyönetim yardımcı savcılıklarında süreyle sınırlı olmaksızın özel kanunlarındaki usule göre Yüksek Savcılar Kurulunca görevlendirilirler ve aynı usulle görevlerine iade edilirler. Yüksek Savcılar Kurulu, istemin intikalinden itibaren yedi gün içinde gerekli kararı verir. Bu şekilde görevlendirilen Cumhuriyet savcıları ile Cumhuriyet savcı yardımcıları sıkıyönetim yardımcı savcılarının görev ve yetkilerini haizdirler.
Görevlendirilecek Cumhuriyet savcıları ile Cumhuriyet savcı yardımcılarının bu görevlerinde, fiilen en az beş yıl süre ile hizmet görmüş olmaları şarttır.
Cumhuriyet savcıları ile Cumhuriyet savcı yardımcılarının yükselmeleri, birinci sınıfa ayrılmaları ile diğer özlük işleri bu kanun hükümleri saklı kalmak üzere özel kanunlarına göre yapılır ve sıkıyönetim hizmetinde geçirdikleri süreler asıl mesleklerinde geçmiş sayılır. Cumhuriyet savcıları ile Cumhuriyet savcı yardımcılarının çalışma ve genel davranışları gözönüne alınarak haklarında sıkıyönetim komutanı ve sıkıyönetim askeri savcılarının düzenleyecekleri siciller ve Askeri Yargıtay Başsavcılığı ile askeri adalet müfettişleri tarafından verilecek notlar, yükselmelerinde değerlendirilmek üzere Adalet Bakanlığına gönderilir. Üç aydan az olan hizmetler için sicil düzenlenmez.
Sicillerin düzenlenme şekil ve esasları yönetmelikle gösterilir.
Haklarında disiplin soruşturması açılması ve disiplin cezası verilmesi, şahsi ve görev ile ilgili suçlarının soruşturulması ve kovuşturulması ile diğer özlük işleri bu kanun hükümleri saklı kalmak üzere özel kanunlarına göre yapılır. Ancak, özel kanunlarına göre verilen izinden sonra soruşturma işlemi askeri adalet müfettişi tarafından yapılarak soruşturma evrakı Adalet Bakanlığına gönderilir.
Cumhuriyet savcıları ile Cumhuriyet savcı yardımcıları izin, istirahat, tedavi konularında askeri hakimlerin statüsüne tabidirler; aylıkları, kesenekleri, sosyal yardımları ve ödenekleri Adalet Bakanlığı Bütçesinden, yollukları ve diğer giderleri Milli Savunma Bakanlığı Bütçesinden karşılanır.
Cumhuriyet savcıları ile Cumhuriyet savcı yardımcılarına, bu görevlerinin devamı süresince 2155 sayılı Kanun uyarınca tayin bedeli ile eşidi derecedeki askeri savcılara ödenen sıkıyönetim hizmet zammı da ödenir.
Madde 0004:
Bu Kanun yayımı tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
