5492 sayılı Genel Kadro ve Usulü Hakkında Kanun Hükmünde Kararname ile Toplu Konut Kanununda Değişiklik Yapılması Hakkında Kanun
Yayımlandığı Resmî Gazete Tarihi: 04.05.2006
Yayımlandığı Resmî Gazete Sayısı: 26158
Kabul Tarihi	27.04.2006
TÜRKİYE BÜYÜK MİLLET MECLİSİ BAŞKANLIĞINA
Genel Kadro ve Usulü Hakkında Kanun Hükmünde Kararname ile Toplu Konut Kanununda Değişiklik Yapılması Hakkındaki Kanun Teklifim, genel gerekçe ve madde gerekçeleri ekte sunulmuştur.
Gereğini arz ederim.
Seyfi Terzibaşıoğlu
Muğla
GENEL GEREKÇE
Anayasamızın Sosyal ve Ekonomik Haklar ve Ödevler başlıklı bölümünde yer alan 56 ncı maddesinde herkes, sağlıklı ve dengeli bir çevrede yaşama hakkına sahiptir hükmü yer almakta, 57. maddesinde ise Devlet, şehirlerin özelliklerini ve çevre şartlarını gözeten bir planlama çerçevesinde, konut ihtiyacını karşılayacak tedbirleri alır, ayrıca toplu konut teşebbüslerini destekler hükmü bulunmaktadır.
Bu anayasal hükümlerin gereğinin yerine getirilmesini teminen yürürlüğe konan 2985 sayılı Toplu Konut Kanununun Amaç ve Kapsam başlıklı 1 inci maddesinde Konut ihtiyacının karşılanması....Devletin yapacağı desteklemeler bu kanun hükümlerine tabidir. düzenlemesi getirilerek Devletin destekleme suretiyle konut ihtiyacının karşılanmasına yönelik faaliyetlerinin bu kanunla düzenleneceği öngörülmüş ve aynı kanunla bu faaliyetleri yürütmek üzere Toplu Konut İdaresi Başkanlığı kurulmuştur.
Gerek Anayasamızda gerekse Toplu Konut Kanununda belirlenen bu amaçların gerçekleştirilebilmesi için Hükümetimizin planlı kentleşme ve konut üretimi programı kapsamında başlatılan konut seferberliği çerçevesinde; 400.000 konut üretiminin programı yapılmış olup 2006 sonuna kadar 200.000 2007 sonuna kadar 250.000 konuta ulaşılması hedeflenmiştir. Mart-2006 itibariyle 78 il ve 174 ilçede olmak üzere toplam 439 şantiyede 161.610 konuta ulaşılmıştır. Bu konutlardan 60.000 adedi tamamlanmıştır. 2006 yılı sonuna kadar 100.000, 2007 yılı sonuna kadar 150.000 konut tamamlanmış olacaktır. İdare bu konutlarla birlikte planlı kentleşmenin gereği olan sosyal donatı ve çevre düzenlemelerini de eş zamanlı olarak gerçekleştirmektedir.
Ayrıca 4568 sayılı Bazı Fonların Tasfiyesine İlişkin Kanun, 775 sayılı Gecekondu Kanunuyla kurulan gecekondu fonunu kaldırmış ve fonun görevleri Toplu Konut İdaresi Başkanlığına devredilmiştir. Ayrıca 05.05.2004 tarihli 5162 sayılı Kanunla Toplu Konut Kanununa eklenen ek 6 ncı madde ile, Toplu Konut İdaresi Başkanlığına gecekondu bölgelerinin tasfiyesine ve iyileştirilerek yeniden kazanımına yönelik olarak gecekondu dönüşüm projeleri geliştirme görev ve yetkisi verilmiş bulunmaktadır. Bu çerçevede, 70 Belediye ile gecekondu dönüşüm protokolleri imzalanmış ve halihazırda 38 Belediye ile 36.000 konutluk uygulama çalışmaları başlatılmış olup diğer Belediyelerle de uygulama çalışmalarının hazırlıkları tamamlanmak üzeredir. Bu çalışma Cumhuriyet tarihimizin en kapsamlı gecekondu dönüşüm çalışması niteliğindedir.
Toplu Konut İdaresi Başkanlığı tarafından yerine getirilen bu görevlerin yanısıra;
2001/2202 sayılı Bakanlar Kurulu kararı ile; T. Emlak Bankası A.Ş. nin bankacılık faaliyetleri dışında kalan mal varlıkları ve iştirakleri ile birlikte görevleri,
Konut Müsteşarlığı nın kaldırılması nedeniyle, bu Müsteşarlığın görevleri,
Arsa Ofisi Genel Müdürlüğü nün kaldırılması nedeniyle, bu Genel Müdürlüğün görevleri,
3835 sayılı Ahıska Türklerinin Türkiye ye Kabulü ve İskanına Dair Kanun gereğince faaliyetini daha önce Bayındırlık ve İskân Bakanlığı bünyesinde sürdüren Göçmen Konutları Koordinatörlüğünün görevleri,
Toplu Konut İdaresi Başkanlığına devredilmiştir.
Dolayısıyla İdarenin tüm bu görevleri gereğince yerine getirebilmesi için kadro takviyesi elzem hale gelmiş bulunmaktadır.
Diğer taraftan bu faaliyetlerin amacına ulaşabilmesi için, İdare tarafından yapılan ve yaptırılan yapıların bedellerinin ihtiyaç sahiplerinin ödeme düzeylerinde tutulabilmesi ve süratle kullanımlarına sunulabilmesi büyük önem arzetmektedir. Bu nedenle bu yapıların maliyetlerinin düşürülebilmesi ve ihtiyaç sahiplerine süratle ulaştırılabilmesini teminen düzenleme yapılması ihtiyacı doğmuştur. Bu nedenle 2464 sayılı Belediye Gelirleri Kanunu sınırları içinde kalmak üzere harçlarla ilgili düzenleme yapılmıştır. Ayrıca konutların ihtiyaç sahiplerine süratle ulaştırılmasını teminen İdare tarafından yapılan ve yaptırılan konutlara yapı kullanma izni alınması hususunda 3194 sayılı İmar Kanununun 30 uncu maddesindeki .. Belediyeler, valilikler (veya yeminli serbest mimarlık ve mühendislik büroları) mal sahiplerinin müracaatlarını en geç otuz gün içinde neticelendirmek mecburiyetindedir. Aksi halde bu müddetin sonunda yapının tamamının veya biten kısmının kullanılmasına izin verilmiş sayılır... hükmü emsal alınarak düzenleme yapılmıştır.
Teklif bu amaçlarla hazırlanmıştır.
MUĞLA MİLLETVEKİLİ ORHAN SEYFİ TERZİBAŞIOĞLU'NUN TEKLİFİ
190 SAYILI GENEL KADRO VE USULÜ HAKKINDA KANUN HÜKMÜNDE KARARNAME İLE 2985 SAYILI TOPLU KONUT KANUNUNDA DEĞİŞİKLİK YAPILMASI HAKKINDAKİ KANUN TEKLİFİ
Madde - 1.
Ekli listede yer alan kadrolar ihdas edilerek 13.12.1983 tarihli ve 190 Sayılı Genel Kadro ve Usulü Hakkında Kanun Hükmünde Kararnamenin Eki (1) Sayılı Cetvelin Toplu Konut İdaresi Başkanlığına ilişkin bölümüne ilave edilmiştir.
Madde - 2.
17.03.1984 tarih ve 2985 Sayılı Toplu Konut Kanununun Ek 9 uncu Maddesine aşağıdaki hüküm eklenmiştir.
Toplu Konut İdaresi Başkanlığı tarafından yapılacak veya yaptırılacak her türlü alt yapı ve üst yapı inşaatlarıyla ilgili olarak; bina inşaat harcı, 2464 Sayılı Belediye Gelirleri Kanununun Ek 6 ncı maddesinde yer alan tarifesinde kayıtlı en az tutar, diğer harçlar ise aynı kanunun 84 üncü maddesinde yer alan çeşitli harçlar tarifesinde kayıtlı en az tutarlar üzerinden alınır. Bu harçların dışında her ne ad altında olursa olsun başkaca bedel alınamaz. Belediyeler, bu yapılarla ilgili yapı kullanma izin belgesi müracaatları üzerine, Toplu Konut İdaresi Başkanlığı tarafından geçici kabulün yapılmış olması kaydıyla başkaca belge aranmaksızın 15 gün içinde yapı kullanma izin belgesi vermek zorundadır.
Madde - 3.
Bu Kanun yayımlandığı tarihte yürürlüğe girer.
Madde - 4.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
İdarenin yükümlülüğü ve görevleri arasında bulunan genel gerekçede ayrıntılı olarak açıklanmış iş ve işlemlerin, aksamadan, istenilen sürat ve seviyede organizasyon dahilinde yürütülmesi bakımından, 1 Başkan Yardımcısı, 3 Daire Başkanı ile muhtelif sınıf ve derecelerde Uzman, Uzman Yardımcısı ve Müşavir Avukat kadrosu olmak üzere toplam 40 adet kadroyla İdarenin personel takviyesi amaçlanmıştır. Acil ihtiyaç duyulmaktadır.
Madde - 2:
Anayasamızda ve Toplu Konut Kanununda Devlete görev olarak verilen; şehirlerin özelliklerini ve çevre şartlarını gözeten bir planlama çerçevesinde konut ihtiyacının karşılanması ve toplu konut teşebbüslerinin desteklenmesi çalışmalarını Devlet adına yürüten Toplu Konut İdaresi Başkanlığının bu faaliyetlerinin amacına ulaşabilmesi için, Toplu Konut İdaresi Başkanlığı tarafından yapılan ve yaptırılan yapıların bedellerinin ihtiyaç sahiplerinin ödeme düzeylerinde tutulabilmesi ve süratle kullanımlarına sunulabilmesi büyük önem arzetmektedir. Bu nedenle bu yapıların maliyetlerinin düşürülebilmesi ve ihtiyaç sahiplerine süratle ulaştırılabilmesini teminen Belediye Gelirleri Kanunu ve İmar Kanunundaki düzenlemeler emsal alınarak anılan düzenlemenin yapılması uygun görülmektedir.
Madde - 3:
Yürürlük maddesidir.
Madde - 4:
Yürütme maddesidir.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	2/727
Karar No	82
30.03.2006
TÜRKİYE BÜYÜK MİLLET MECLİSİ BAŞKANLIĞINA
Muğla Milletvekili Orhan Seyfi TERZİBAŞIOĞLU tarafından hazırlanarak 10.03.2006 tarihinde Türkiye Büyük Millet Meclisi Başkanlığına sunulan ve Başkanlıkça 14.03.2006 tarihinde tali komisyon olarak İçişleri Komisyonuna, esas komisyon olarak da Komisyonumuza havale edilen (2/727) esas numaralı, 190 sayılı Genel Kadro ve Usulü Hakkında Kanun Hükmünde Kararname ile 2985 sayılı Toplu Konut Kanununda Değişiklik Yapılması Hakkında Kanun Teklifi, Komisyonumuzun 28.3.2006 tarihinde yaptığı 54 üncü birleşiminde; Hükümeti temsilen Devlet Bakanı ve Başbakan Yardımcısı Mehmet Ali Şahin ile Maliye Bakanlığı, İçişleri Bakanlığı, Devlet Planlama Teşkilatı Müsteşarlığı, Toplu Konut İdaresi Başkanlığı ve Gelir İdaresi Başkanlığı temsilcilerinin katılımlarıyla incelenip görüşülmüştür.
Bilindiği gibi; Anayasada Türkiye Cumhuriyeti Devletinin nitelikleri arasında sosyal devlet ilkesi de yer almış ve herkesin sağlıklı ve dengeli bir çevrede yaşama hakkına sahip olduğu belirtilmiştir. Ayrıca devletin, şehirlerin özelliklerini ve çevre şartlarını gözeten bir planlama çerçevesinde konut ihtiyacını karşılayacak tedbirleri alacağı vurgulanmıştır. Anayasada yer alan bu görevlerin gerçekleştirilmesi amacıyla Toplu Konut Kanunu çıkartılmış ve Toplu Konut İdaresi Başkanlığı kurulmuştur. Böylece toplu konut alanında çalışmalar başlamış ve yaygınlaşmıştır.
Toplu Konut İdaresi Başkanlığının konut alanında yürüttüğü çok fazla ve önemli görevler bulunmaktadır. Gecekondu Fonunun tasfiye edilmesinin ardından bu Fonun görevleri de Toplu Konut İdaresi Başkanlığına verilmiştir. Düzensiz kentleşmenin ana nedeni olan gecekondulaşmanın önlenmesi ve gecekondu bulunan mevcut alanların gecekondu dönüşüm projesi kapsamında iskân edilmeleri görevi Başkanlığa verilmiştir. Bu bağlamda kapsamlı çalışmalar başlatılmıştır.
Bu görevlerin yanı sıra, yapılan düzenlemelerle Türkiye Emlak Bankası A.Ş nin bankacılık faaliyetleri dışında kalan görevleri, Konut Müsteşarlığının görevleri, Arsa Ofisi Genel Müdürlüğünün görevleri ve Göçmen Konutları Koordinatörlüğünün görevleri de Toplu Konut İdaresi Başkanlığına verilmiş bulunmaktadır. Anılan bu ve benzeri görevlerin çeşitlenmiş ve artmış olması nedeniyle Toplu Konut İdaresi Başkanlığında ilave personel istihdamına gerek duyulmuştur.
Diğer yandan; İdare tarafından yapılan ve yaptırılan konutların ihtiyaç sahiplerinin ödeme düzeylerinde tutulması, kullanımlarına hız kazandırılması ve konutların maliyetlerinin düşürülmesi amacıyla 2464 sayılı Belediye Gelirleri Kanunu kapsamında harçlarla ilgili bir düzenleme yapılması gerekmektedir. Ayrıca bu konutlar için yapı kullanım izni alımının kolaylaştırılması da güdülen amaçların gerçekleştirilmesinde olumlu katkılar sağlayacaktır.
Teklif ve gerekçesi incelendiğinde;
Toplu Konut İdaresi Başkanlığına çeşitli unvan ve derecelerde 40 adet kadro ihdas edilmesi,
Toplu Konut İdaresi Başkanlığı tarafından yapılacak veya yaptırılacak her türlü altyapı ve üstyapı inşaatlarıyla ilgili harçların 2464 sayılı Belediye Gelirleri Kanununda yer alan tarifelerdeki en az tutarlar üzerinden alınması,
Bu yapılarla ilgili olarak yapı kullanım izin belgesi müracaatı üzerine, Toplu Konut İdaresi Başkanlığı tarafından geçici kabulün yapılmış olması kaydıyla başka belge aranmaksızın belediyelerce 15 gün içinde yapı kullanım izin belgesinin verilmesinin zorunlu hale getirilmesi,
öngörülmektedir.
Komisyonumuzda Teklifin tümü üzerinde yapılan görüşmelerde, Teklif sahibi Orhan Seyfi Terzibaşıoğlu ve Komisyon üyeleri tarafından;
Toplu Konut İdaresinin kuruluşundan bugüne kadar olan süreçte konut ve kentleşme sorunlarının çözümüne yönelik önceliklerde değişiklikler olduğu ve İdarenin konut ve kentleşme meselesinin tüm boyutlarında faaliyette bulunmasına ihtiyaç duyulduğu, nitekim konut seferberliği kapsamında konut üretimi ile planlı kentleşmenin birlikte ele alınacağı,
Konut Seferberliği çalışmaları kapsamında ilk hedefin, dar gelirlilere, fakirlere ulaşarak onları cüzi taksitlerle kira öder gibi ev sahibi yapmak, konut üretimini artırarak ekonominin canlandırılmasını ve işsizliğin azaltılmasını sağlamak olduğu,
5162 sayılı Toplu Konut Kanununda ve Genel Kadro ve Usulü Hakkında Kanun Hükmünde Kararnamenin Eki Cetvellerin Toplu Konut İdaresi Başkanlığına Ait Bölümünde Değişiklik Yapılması Hakkında Kanunla 2985 sayılı Toplu Konut Kanununa eklenen hüküm ile, Toplu Konut İdaresinin, gecekondu bölgelerinin tasfiyesine veya iyileştirilerek yeniden kazanımına yönelik olarak gecekondu dönüşüm projeleri geliştirme, inşaat uygulamaları ve finansman düzenlemeleri yapma konularında yetkilendirildiği, ayrıca bu çerçevede geliştirilen gecekondu dönüşüm projelerinde konut bedellerinin uygulama yapılan illerdeki mevcut ekonomik durum, doğal afetler, konut rayiç bedelleri ve gecekondu bölgelerindeki kişilerin gelir durumu göz önünde bulundurularak tespit edilebileceği konusunda da yetkilendirildiği,
Toplu Konut İdaresinin yaptığı konutlar içinde rant geliri yüksek olan bölgelerde yapılan konutların fiyatlarının farklı şekilde belirlenmesi gerektiği, aksi takdirde müteahhitlerin yüksek gelirler elde edeceği ve Kurumun elde edeceği kârın azalacağı,
Uygulanan konut politikalarının asıl hedefinin alternatif uygulamalarla konut üretiminin belli bir model çerçevesinde gerçekleşmesini sağlayarak ülke nüfusunun ülke coğrafyasına dengeli dağılımının gerçekleştirilmesi olduğu, bu hedefin sağlanması için farklı gelir grupları için farklı değerlerde konutlar üretildiği, rant geliri yüksek olan bölgelerde yapılacak konutlar içinde ihale koşullarının farklı düzenlendiği,
Şehit ailelerinin Toplu Konut İdaresi Başkanlığının konut uygulamalarından kurasız yararlandığı ve bunlara İdarece kredi kolaylıkları sağlandığı, benzer uygulamaların gaziler için de yaygınlaştırılması ve bu yönde çalışmalar yapılması gerektiği,
Toplu Konut İdaresi Başkanlığının 10 milyar YTL ye yakın bir kaynak kullandığı, ancak 5018 sayılı Kanunda yapılan düzenlemelerle İdarenin bütçesinin Türkiye Büyük Millet Meclisine sunulmasının engellendiği, böylece Meclis denetiminin dışına çıkarıldığı; ayrıca öngörülen düzenlemelerle bazı uygulamalar açısından belediyelerin denetiminden de çıkarılmasının amaçlandığı, toplu konut üretiminde belediyelerin denetim mekanizmasının sistemden çıkarılmaması gerektiği, bunun ileride konut kalitesinde düşmelere neden olabileceği,
Toplu Konut İdaresi Başkanlığının yeni anlayış ve finansman kaynaklarıyla önemli projeleri gerçekleştirmiş ve gerçekleştirmekte olduğu,
İdarenin yıllardır birikerek gelen sorunları kısa bir süre içerisinde çözmesinin mümkün olmadığı, gecekondu sorunu gibi sorunların zaman içinde çözüleceği ve bu konuda önemli adımlar atıldığı,
İdarenin modern şehircilik anlayışına uygun yerleşim alanları oluşturduğu ve insanca yaşamaya uygun konutlar ürettiği,
Bütün uygulamaların ve ihalelerin açık ve şeffaf yapıldığı ve kamuoyu önünde cereyan ettiği, her şeyin şeffaf olarak yapıldığı bir ortamda da konut yapımının ülke ekonomisini canlandıracağı ve güzel ve düzenli kentleşmeyi sağlayacağı,
Kentleri dönüştürebilmek için uygulamalarda standartlığın sağlanması ve uygun hukuki alt yapının oluşturulması gerektiği, dönüşüm projelerinin ancak bu koşulların varlığı halinde başarıya ulaşabileceği, bunun diğer bir koşulunun ise vatandaşa hukuk güvenliğinin hissettirilmesi olduğu,
şeklindeki görüş ve eleştirileri müteakiben, Hükümet adına yapılan açıklamalarda;
Toplu Konut sisteminin ekonominin diğer sektörlerinden bağımsız görülmemesi gerektiği, her ne kadar geçici bir faaliyet alanı gibi görünse de, konut üretiminin, konut politikalarının pek çok yan ve alt sektörü destekleyerek ekonomiyi canlandırıcı bir işlevi yerine getirdiği, bu nedenle konut üretiminin bir anlamda ekonominin temeli olduğu,
Teklifle belediyelerin denetim yetkilerinde herhangi bir değişiklik yapılmadığı, imar izni ve ruhsat işlemlerinde belediye yetkilerinin aynen devam ettiği, getirilmek istenen harç indiriminin halihazırda belediyeler tarafından uygulandığı, yapılması öngörülen değişikliklerin amacının bürokratik işlem sayısının azaltılması ve harçlar konusunda ülke genelinde bir standartlaşmayı sağlamak olduğu, İdareyi belediye denetiminin dışına çıkarmak gibi bir amacın söz konusu olmadığı, yalnızca kullanma izni alma süresinin bir aydan on beş güne indirildiği,
Özellikle büyük kentlerde yaşayan dar gelirli vatandaşların Toplu Konut İdaresi Başkanlığı sayesinde çok uygun koşullarda konut sahibi olabildiği, uzun vadeye yayılmış düşük taksitle kira öder gibi ev sahibi olabildikleri,
Anayasanın ilgili hükümleri uyarınca 22 yıl önce Toplu Konut Yasasının çıkarıldığı ve İdarenin kurulduğu ve İdarenin planlı kentleşme ve konut üretimi gibi devletin anayasal yükümlülüklerini yerine getirdiği,
Gecekondu dönüşümü kapsamında yetmişi aşkın belediyeyle müşterek proje başlatıldığı ve kırkında uygulamaya geçildiği,
Toplu Konut İdaresi Başkanlığının bütçeden finanse edilmediği, dolayısıyla bütçesinin Türkiye Büyük Millet Meclisine sunulmasının söz konusu olmadığı, ancak Başbakanlık Yüksek Denetleme Kurulu ve Türkiye Büyük Millet Meclisi Kamu İktisadi Teşebbüsleri Komisyonunun denetimine tabi olduğu,
Her ne kadar Toplu Konut İdaresinin faaliyet alanının konut üretimi olduğu bilinse de, üretilen konutlara yönelik alt yapı, ulaşım ve çevre düzenlemesi hizmetlerinin de İdare tarafından sağlandığı, bu anlamda Toplu Konut İdaresinin planlı kentleşmeye yönelik uygulamalarının olduğu,
ifade edilmiştir.
Teklifin geneli üzerindeki görüşmelerin ardından Teklif ve Gerekçesi Komisyonumuzca da benimsenerek maddelerinin görüşülmesine geçilmiştir.
Teklifin;
1 inci maddesi; Toplu Konut İdaresi Başkanlığı özel kanunla kurulan, kendi gelir kaynakları olan ve ayrıca hizmetlerini bütçenin transfer tertiplerinden aldığı ödeneklerle yürüten bir kamu kurumu olduğundan bu Kurumun kadrolarının 190 sayılı Kanun Hükmünde Kararnamenin eki (III) sayılı cetvelde gösterilmesi gerektiğinden, maddede yer alan (I) sayılı Cetvel ibaresinin (III) sayılı Cetvel olarak değiştirilmesi ve maddenin redaksiyona tabi tutulması suretiyle,
2 nci maddesi; 2464 sayılı Belediye Gelirleri Kanununun 84 ve ek 6 ncı maddelerinin kayıt ve suret harçları ile imar harçları dışındaki harçları da kapsadığı; dolayısıyla Toplu Konut Kanununa eklenmesi öngörülen hükmün gerçekleştirilmek istenen amaçtan daha kapsamlı ve fakat arzu edilen amacın dışında bir düzenlemeyi içerdiği, bu nedenle bu kapsamın daraltılarak kayıt ve suret harçları ve imar harçları ile sınırlandırılması; yine 2464 sayılı Kanunun 97 nci maddesinde düzenlenen ve hizmet karşılığı alınan ücrete tabi işler adı altında belediye meclislerince düzenlenecek tarifelere göre çeşitli adlar altında ücret alınmasını engelleyen bir değişikliğin yapılması ve yapı kullanma izin belgesi alınabilmesi için kanunen öngörülen bazı belgelerin verilmesinin teminine yönelik bir cümlenin maddenin sonuna ilave edilmesi suretiyle,
Yürürlük ve Yürütmeye ilişkin 3 ve 4 üncü maddeleri ise aynen,
kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
AYRIŞIK OY
TOKİ ve Emlak Gayrimenkul Yatırım Ortaklığı A.Ş. nin yaptığı yatırım ve ihaleler ile ilgili olarak Başbakanlık Yüksek Denetleme Kurulunca incelemeler yapılmış ve ciddi yolsuzluklar saptanmıştır. Bu raporlardan yola çıkarak aşağıdaki konuları ayrışık oy olarak TBMM üyelerinin bilgisine sunmayı bir görev biliyoruz.
TOKİ nin kendi arsalarının piyasadaki rayiç değerleri, bu arsalar üzerinde gerçekleştirilecek projelerin inşaat maliyetleri, projelerin satış ve pazar analizleri ile toplam hasılat tahminlerini içeren ihale öncesi hazırlık ve fizibilite çalışmaları yapılmaması nedeniyle, bu işlerde imzalanan sözleşmelere göre taraflar arasında oluşan gelir paylaşım oranları, İdareye yeterli geliri ve kamu yararını sağlamak açısından emsallerine kıyasla düşük seviyede kalmıştır.
Bu projelerin hukuki çerçevesini tayin eden yönetmelik, sözleşme ve şartnamelere ilişkin temel esaslar, baştan itibaren İdare aleyhine ve yükleniciler lehine işleyecek şekilde kurulmuş, tarafların karşılıklı çıkarlarını gözetecek ve dengeleyecek şekilde düzenlenmemiştir.
TOKİ ile Yüklenicilerin ortaklaşa gerçekleştireceği yatırımlarda Devletin itibarına güvenen ve konut almak amacıyla parasını Devlet güvencesine teslim ve emanet eden vatandaşa ait kaynaklar, 2004 yılı Bütçe Kanunu nun Kamu Haznedarlığı hükmüne aykırı olarak bir özel Finans Kurumuna yatırılmıştır. Bu kaynakların özel finans kurumlarında tutulabilmesi için Maliye Bakanı, Hazine den sorumlu Devlet Bakanı ve Başbakan dan izin alınmamıştır.
Özel finans kurumlarında TOKİ adına açılan hesaplarda tutulan vatandaşa ait paraların nema gelirlerinin bütünüyle yüklenici firmalara bırakılması, İdarenin gelir kayıplarına ve kamu zararlarına yol açmak suretiyle yüklenici firmaların haksız kazançlar sağlamasına yol açmıştır.
TOKİ yetkilileri, söz konusu özel Finans Kurumunda İdare adına açılan hesaplarda toplanan paraların müteahhitlere ait olduğunu ileri sürmektedir. Bu kaynaklar, ne yüklenicilere ne de TOKİ ye aittir. Konut satın almak amacıyla parasını Devlete emanet eden vatandaşlara ait kaynaklardır ve kamu güvencesine alınması zorunludur, özel finans kurumlarına emanet edilemez.
İdare ile yükleniciler arasında 2003 ve 2004 yıllarında imzalanan hâsılat paylaşım sözleşmelerine göre, gerçekleştirilen 11 projeden toplam 1,9 katrilyon lira tutarında gelir sağlanacağı tahmin edilmektedir. Bu tutarın, % 68,4 oranında 1,3 katrilyon lirası yüklenici firmaların, % 31,6 oranında 600 trilyon lirası da İdare nin geliri olarak gerçekleşecektir. İdare nin bu işlerden sağlayacağı 600 trilyon liralık gelirin;
Ne kadarlık kısmı İdareye ait arsaların karşılığıdır?
Ne kadarlık kısmı kâr payıdır?
Bu işlerde İdarenin kârlılık oranı nedir?
Aynı şekilde yüklenici firmalara giden 1,3 katrilyon lira tutarındaki gelir içinde;
Firmaların üstlendiği inşaat maliyetlerinin payı ne kadar ?
Yüklenicilerin kâr payı hangi tutarda gerçekleşmiştir?
Yüklenicilerin kârlılık oranı nedir?
Bu soruların cevapları İdare tarafından verilememekte, hatta bu konuların bilinmesine ihtiyaç olmadığı ileri sürülmektedir. Oysa, yüklenici firmalar bu konuları en ince ayrıntılarına kadar bilmektedir. İdare yetkililerinin çeşitli basın açıklamalarında, bu ihalelerden Devlete 3 katrilyon lira kazandırıldığı iddia edilmektedir. Bu bilgiler tamamen yanlıştır ve kasıtlı olarak bu konulardaki yolsuzlukları gizlemek, kamuoyunu yanıltmak amacıyla sunulmaktadır.
Sayın Başbakan ve TOKİ Başkanı yaklaşık üç yıldır TOKİ nin yoksullar için konut yapacağını, dar gelirlilerin kira öder gibi ev sahibi olacaklarını her fırsatta söylemektedir. Göreve geldiklerinden beri yoksullar için yapılan konut sayısı son derece sınırlıdır. İdarenin finansman sıkıntısı çekmesi nedeniyle yoksullara daha fazla konut yapmaya olanak bulunamadığı iddia edilmektedir. İdare, kendisine ait çok kıymetli arsaları müteahhitlere verirken sağlanan kolaylıklar niçin yoksul vatandaşlara tanınmıyor? Hâsılat paylaşım oranlarında yüklenici paylarından İdare lehine sağlanacak birkaç puanlık yükselmeyle oluşan kazançların mali büyüklüğü hesaplanmış mıdır? Bu kaynaklarla ne kadar yoksula konut yapılabilir?
TOKİ özellikle Büyükşehirlerde kentsel dönüşüm projeleri adı altında çok büyük yerleşim alanlarında belediyelerle birlikte yeni yapılaşma alanları oluşturmaya hazırlanmalıdır. Bu alanlarda yüzbinlerce gecekondu kaçak yapı v.b. konut bulunmakta ve buralarda milyonlarca yurttaş yaşamaktadır. Ortada dönüşüm projeleri vardır. Ancak buralarda yaşayan yurttaşların barınma sorunlarının nasıl çözüleceği bunların haklarının ne olacağı konusunda bu sürece ilişkin hukuki alt yapı oluşturulmamıştır. Uygulamalar ağırlıklı olarak TOKİ ve belediyelerin takdiri ile yapılmaktadır.
4706 sayılı Kanuna göre, Hazineye ait taşınmazların satışı ve değerlendirilmesi konusunda bütün yetki Bakanlar Kuruluna verilirken, Toplu Konut İdaresi Başkanı tek başına Bakanlar Kurulu nun yetkilerini kullanmaktadır. Karar organı bulunmayan TOKİ ye ait çok kıymetli arsaların sadece İdare Başkanının kararıyla ihale edilmesi ve ihale öncesinde arsa değerlerinin tespit edilmesine dahi gerek görülmemesi hukuka uygun değildir ve önemli derecede kamu zararlarına yol açmaktadır.
TOKİ nin ihaleleri ile ilgili olarak Başbakanlık Yüksek Denetleme Kurulu ciddi yolsuzluk iddialarında bulunmuştur.Ancak bu iddialar ciddi bir soruşturmaya konu edilmemiş, bunun yanında TOKİ hesaplarını denetleyen Yüksek Denetleme Kurulu denetim ekibi TOKİ den alınarak başka görevlere verilmişlerdir.
Konuyla ilgili olarak yapılan incelemelerde;
Kamu kuruluşlarında ilk defa işe başlayacak işçi ve memurlar için ilgili mevzuatları gereği yarışma sınavı şartı yasal bir zorunluluk olmasına karşın sözleşmeli personel atamalarında böyle bir zorunluluk bulunmaması nedeniyle, İdarenin 2003 ve 2004 yıllarındaki açıktan sözleşmeli personel atamalarında yarışma sınavı yapılmadığı,
2003 ve 2004 yılında açıktan atanan sözleşmeli personel alımları için İdare tarafından ülke çapında herhangi bir duyuru yapılmadığı, personel atamalarıyla ilgili işlemlerin tamamen gizli olarak yürütüldüğü,
İktidar Partisi milletvekilleri ile İdare Başkanlığına vekalet eden Başkan Yardımcısının yakın akraba, eş, dost ve hemşehrileri tarafından haberdar edilen adayların İdareye değişik tarihlerde başvurmak suretiyle iş talep formu doldurduğu ve göreve başlatılan 96 sözleşmeli personelin bunlar arasından seçildiği,
Başkan yardımcılığı ve daire başkanlığı gibi üst düzey görevlere atanan 5 sözleşmeli personel ile sınavsız olarak göreve başlatılan 5 sözleşmeli personelin İdare Başkanlığına vekalet eden Başkan Yardımcısının daha önce görev yaptığı İstanbul Belediyesinin bağlı ortaklığı KİPTAŞ A.Ş ile Ankara Belediyesinin bağlı ortaklığı Metropol A.Ş de birlikte çalıştığı ekip arkadaşları arasından seçildiği,
bilinmektedir.
Toplu Konut İdaresi tarafından 2003 yılında 16 ve 2004 yılında da 70 sözleşmeli personelin atamasıyla ilgili işlemlerde; Kamu Görevlilerinin Etik Davranış İlkeleri'ne aykırı olarak, vatandaşlar arasında fırsat eşitliği sağlanmadan akraba, eş dost, hemşehri kayırmacılığı ile siyasal kayırmacılık yapılmıştır.
Sonuç itibariyle, TOKİ ve Emlak GYO A.Ş. tarafından 2003 ve 2004 yılında gerçekleştirilen hâsılat paylaşım projeleriyle ilgili olarak tespit edilen hukuka aykırı işlemler ve ortaya çıkan kamu zararlarının incelenmesi ve sağlıklı soruşturulması gerekmekte iken, siyasal gerekler öne çıkarılarak soruşturma yapılması engellenmiştir, âdeta yolsuzlukların üstü örtülmüştür.
Öte yandan, TOKİ, 5018 sayılı Kamu Mali Yönetimi ve Kontrol Yasasının kapsamı dışına çıkarılarak, bütçesinin Parlamentoya gelmesi engellenmiştir.
Madde 0001:
Ekli (1) sayılı listede yer alan kadrolar ihdas edilerek 13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki (III) sayılı cetvelin Toplu Konut İdaresi Başkanlığına ilişkin bölümüne eklenmiştir.
(1) SAYILI LİSTE
KURUM ADI	TOPLU KONUT İDARESİ BAŞKANLIĞI
KURUM KODU	285
TEŞKİLATI 	MERKEZ
SINIFI	UNVANI	İHDAS EDİLEN KADRONUN
KADRO
DERECESİ	SERBEST
KADRO
ADEDİ	TUTULAN
KADRO
ADEDİ	TOPLAM
GİH	Başkan Yardımcısı	1	1	-	1
Daire Başkanı	1	3	-	3
Uzman	1	5	-	5
2	5	-	5
Uzman Yardımcısı	7	2	-	2
THS	Uzman	1	6	-	6
2	4	-	4
3	4	-	4
4	4	-	4
Uzman Yardımcısı	7	2	-	2
AHS	Müşavir Avukat	1	2	-	2
3	2	-	2
TOPLAM		40		40
Madde 0002:
02.03.1984 tarihli ve 2985 sayılı Toplu Konut Kanununun ek 9 uncu maddesine aşağıdaki fıkra eklenmiştir.
Toplu Konut İdaresi Başkanlığı tarafından yapılacak veya yaptırılacak her türlü alt yapı ve üst yapı inşaatlarıyla ilgili olarak, 26.05.1981 tarihli ve 2464 sayılı Belediye Gelirleri Kanununun ek 6 ncı maddesinde yer alan bina inşaat harcı ve 84 üncü maddesinin (1) ve (2) numaralı bentlerinde yer alan çeşitli harçlar, Kanundaki tarifesinde belirtilen en az tutarlar üzerinden alınır. Bu harçların dışında her ne ad altında olursa olsun hizmet karşılığı olsa dahi başkaca bir ücret veya bedel alınamaz. Belediyeler, bu yapılarla ilgili yapı kullanma izin belgesi müracaatları üzerine, Toplu Konut İdaresi Başkanlığı tarafından geçici kabulün yapılmış olması kaydıyla başkaca belge aranmaksızın 15 gün içinde yapı kullanma izin belgesi vermek zorundadır. İstenen diğer belgeler Toplu Konut İdaresi Başkanlığı tarafından daha sonra tamamlanır.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
