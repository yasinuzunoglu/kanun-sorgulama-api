5148 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanun ile Kamu İhale Kanununda Değişiklik Yapılması Hakkında Kanun
Yayımlandığı Resmî Gazete Tarihi: 07.05.2004
Yayımlandığı Resmî Gazete Sayısı: 25455
Kabul Tarihi	27.04.2004
TÜRKİYE BÜYÜK MİLLET MECLİSİ BAŞKANLIĞINA
Özelleştirme uygulamaları için gerekli danışmanlık hizmet alımlarında karşılaşılan sorunların süratle çözümünü sağlamak amacıyla 4046 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanun ile 4734 sayılı Kamu İhale Kanununun birer maddesinin değiştirilmesine ilişkin Kanun teklifi ektedir.
Gereğini arz ederim.
A. Yeni
Samsun
GENEL GEREKÇE
24.11.1994 tarih ve 4046 sayılı Kanunun genel gerekçesinde özelleştirme, özetle Devletin iktisadî faaliyetlerinin en aza indirilmesi, KİT'lerin devlet bütçesi üzerindeki finansman yükünün hafifletilmesi, rekabete dayalı piyasa ekonomisinin gerçekleştirilmesi, sermaye piyasalarının geliştirilmesi, kaynakların altyapı yatırımları, savunma, eğitim ve sağlık hizmetlerinde kullanılması suretiyle ekonomide verimliliğin artırılmasını sağlayan önemli araçlardan biri olarak tanımlanmıştır. Ayrıca özelleştirmenin zamanında, etkin ve verimli bir şekilde yapılabilmesi ve ileride ortaya çıkması muhtemel hukuksal problemlerle karşılaşmamak için de, birçok kanun açısından istisna getirilmiştir. (Örneğin 3194 sayılı İmar Kanunu gibi).
Adı geçen kanun çerçevesinde, halen TÜPRAŞ, TEKEL, THY, TTAŞ gibi büyük ölçekli şirketler ile elektrik üretim, dağıtım ve doğal gaz tesislerinin özelleştirme çalışmaları ile T.C. Posta İşletmesi, Millî Piyango, TPAO, İMKB, Altın Borsası, otoyol ve köprüler gibi özelleştirme kapsamı ve programına yeni alınmış veya alınması düşünülen kuruluşların hazırlık çalışmaları, Özelleştirme İdaresi Başkanlığınca yürütülmektedir.
Geçtiğimiz dönemde, yurt içi ve yurt dışında yaşanan ekonomik krizler özellikle sermaye piyasaları aracılığıyla yapılan özelleştirme uygulamalarını engellemiştir. Ancak piyasalarda 2003 yılı sonlarından itibaren ekonomide ciddi bir iyileşme gözlenmektedir. Bu iyileşmenin özelleştirme uygulamalarının hızlandırılması için olumlu bir ortam oluşturduğu değerlendirilmektedir.
Ancak, 4734 sayılı Kamu İhale Kanunu ile ilgili diğer mevzuatın 01.01.2003 tarihinden itibaren yürürlüğe girmesinden sonra özelleştirme uygulamaları danışmanlık hizmeti temin edilememesinden dolayı ciddi bir şekilde aksamıştır. Nitekim; ödenek zorunluluğu, yaklaşık maliyet hesabı, sözleşme süresi, danışmanlık hizmetlerinin tanımı, ihale yöntemi seçimi gibi konularda getirilen kısıtlamalar, malî ve teknik yeterliliğe ilişkin belge talepleri ve muayene ve kabul komisyonu gibi formaliteler ile komisyon bazında veya blok satışı ve halka arzı birlikte içeren sözleşme yapılamaması gibi hususlar, danışmanlık alımı ihalelerinin Kamu İhale Kanununa göre yapılmasını neredeyse imkânsız kılmaktadır.
Genel olarak ifade edilmek gerekirse Kamu İhale Kanununda düzenlenen danışmanlık hizmet alımlarına ilişkin kriter ve şartlar Özelleştirme İdaresi Başkanlığına danışmanlık hizmeti verebilecek firmalar açısından kabul edilemeyecek ve/veya yerine getirilemeyecek kadar ayrıntılı ve ağırdır. Mevzuatta yeralan bu ağır şartlar nedeniyle danışmanlık firmaları teklif vermekten kaçınmakta, başvuruda bulunanlar ise daha ön yeterlik aşamasında elenmektedirler.
Nitekim Türk Telekomünikasyon A.Ş.'nin (TTAŞ) özelleştirilmesi için Bakanlar Kurulunun 2003/6403 sayılı kararı uyarınca Mayıs 2004 sonuna kadar özelleştirme ihalesine çıkarılması taahhüdü çerçevesinde finansal danışmanlık hizmet alımı amacıyla, Kamu İhale Kanunu çerçevesinde çıkılan ihaleye, beklenenin altında başvuru olmuştur. Ayrıca, ön yeterlik başvurusunda bulunan, aralarında saygın uluslararası yatırım bankalarının da bulunduğu ortak girişimlerden hiçbiri, danışmanlık hizmet alımları uygulama yönetmeliğinde belirlenen malî ve ekonomik yeterliliğe ilişkin kriterleri yerine getirmemiş, bu nedenle ihale iptal edilmek durumunda kalınmıştır. Aynı şekilde hukuk danışmanlığı ihalesi de Özelleştirme İdaresince iptal edilmiştir.
Kamu İhale Kanununun yürürlüğe girmesinin üzerinden bir yılı aşkın bir süre geçmesine rağmen özelleştirme uygulamaları için gerek duyulan danışmanlık hizmetlerinin temininde karşılaşılan sorunların çözülmesi amacıyla, Kamu İhale Kurumu ile birlikte 2003 yılından beri yapılan çalışmalardan somut bir netice almak mümkün olmamıştır.
Kamuya kaynak yaratmak veya Kamunun kaynak kaybını önlemeye yönelik işlem olan özelleştirme çerçevesinde her türlü danışmanlık hizmet alımının ivedilikle Kamu İhale Kanunu kapsamından çıkarılması gerekmektedir.
Özelleştirme uygulamalarının özgün niteliğine karşın bu kapsamda yapılacak danışmanlık hizmet alımlarında uygulanacak ihale esas ve usullerinin Kamu İhale Kurumunun uygun görüşü çerçevesinde yürürlüğe konulmasının uygun olacağını mütalaa etmekteyiz.
AHMET YENİ'NİN TEKLİFİ
ÖZELLEŞTİRME UYGULAMALARININ DÜZENLENMESİNE VE BAZI KANUN HÜKMÜNDE KARARNAMELERDE DEĞİŞİKLİK YAPILMASINA DAİR KANUN İLE KAMU İHALE KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde 0001:
24.11.1994 tarihli ve 4046 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanunun 37 nci maddesinin (b) bendinin birinci cümlesinden sonra gelmek üzere aşağıdaki cümle eklenmiştir.
Bu Kanun uyarınca alınacak danışmanlık hizmetlerine ilişkin esas ve usuller Kamu İhale Kurumunun uygun görüşü üzerine İdarece çıkarılacak yönetmelikle belirlenir.
Madde 0002:
4.1.2002 tarihli ve 4734 sayılı Kamu İhale Kanununun 3 üncü maddesinin (c) fıkrasına ve özelleştirme uygulamaları için 4046 sayılı Kanun çerçevesinde yapılacak her türlü danışmanlık hizmet alımları ibaresi eklenmiştir.
Madde 0003:
Bu Kanun, yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
PLAN VE BÜTÇE KOMİSYONUNUN KABUL ETTİĞİ METİN
ÖZELLEŞTİRME UYGULAMALARININ DÜZENLENMESİNE VE BAZI KANUN HÜKMÜNDE KARARNAMELERDE DEĞİŞİKLİK YAPILMASINA DAİR KANUN İLE KAMU İHALE KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde 0001:
24.11.1994 tarihli ve 4046 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanunun 37 nci maddesinin birinci fıkrasının (b) bendinin birinci cümlesi aşağıdaki şekilde değiştirilmiştir.
b) Bu Kanun hükümleri gereğince yapılacak uygulamalar ile ihale usullerine ilişkin esaslar İdarece çıkarılacak yönetmeliklerle; alınacak danışmanlık hizmetlerine ilişkin esas ve usuller ise Kamu İhale Kurumunun uygun görüşü üzerine İdarece çıkarılacak yönetmelikle belirlenir.
Madde 0002:
4.1.2002 tarihli ve 4734 sayılı Kamu İhale Kanununun değişik 3 üncü maddesinin (c) fıkrasına özelleştirme uygulamaları için 24.11.1994 tarihli ve 4046 sayılı Kanun çerçevesinde yapılacak her türlü danışmanlık hizmet alımları ibaresi eklenmiştir.
Madde 0003:
Bu Kanun, yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Plan ve Bütçe Komisyonu Raporu
T.C.
Plan ve Bütçe Komisyonu
Esas No	2/273
Karar No	78
15.04.2004
TÜRKİYE BÜYÜK MİLLET MECLİSİ BAŞKANLIĞINA
Samsun Milletvekili Ahmet Yeni tarafından hazırlanarak 7.4.2004 tarihinde Türkiye Büyük Millet Meclisi Başkanlığına sunulan ve Başkanlıkça 8.4.2004 tarihinde tali komisyon olarak Bayındırlık, İmar, Ulaştırma ve Turizm Komisyonuna esas komisyon olarak da Komisyonumuza havale edilen (2/273) esas numaralı, Özelleştirme Uygulamalarının Düzenlenmesine ve Bazı Kanun Hükmünde Kararnamelerde Değişiklik Yapılmasına Dair Kanun ile Kamu İhale Kanununda Değişiklik Yapılması Hakkında Kanun Teklifi, Komisyonumuzun 14.4.2004 tarihinde yapmış olduğu 38 inci birleşimde Hükümeti temsilen Maliye Bakanı Kemal Unakıtan ile Maliye Bakanlığı, Özelleştirme İdaresi Başkanlığı ve Kamu İhale Kurumu Başkanlığı temsilcileri ile teklif sahibi Samsun Milletvekili Ahmet Yeni'nin de katılımlarıyla incelenip görüşülmüştür.
Bilindiği gibi, özelleştirme uygulamaları ülkemiz için büyük önem arz etmektedir. Hızlı bir süreç içerisinde gerçekleştirilmeye çalışılan özelleştirme uygulamalarında bazı kanun hükümlerinden kaynaklanan çeşitli aksaklıklar yaşanmaktadır. Özellikle 4734 sayılı Kamu İhale Kanunu ve bu Kanun ile ilgili diğer mevzuatın 1.1.2003 tarihinden itibaren yürürlüğe girmesinden sonra özelleştirme uygulamalarında yaşanan aksaklıkların temelini danışmanlık hizmetinin temini oluşturmaktadır. Kamu İhale Kanununa göre yapılması gereken danışmanlık hizmeti alımı ihaleleri, uzun formaliteler, yerine getirilmesi güç kriterler nedeniyle yapılamamaktadır.
Kamu İhale Kanununda öngörülen kriter ve şartlar, danışmanlık hizmet alımlarında Özelleştirme İdaresi Başkanlığına danışmanlık hizmeti verebilecek firmalar açısından oldukça ayrıntılı ve ağırdır. Bu nedenle danışmanlık firmaları teklif vermekten kaçınmakta ya da başvuruda bulunanlar yeterlik aşamasında elenmektedir. Kamuya kaynak yaratmak veya kamunun kaynak kaybını önlemeye yönelik olarak yapılmakta olan özelleştirme uygulamaları çerçevesinde her türlü danışmanlık hizmet alımının acilen Kamu İhale Kanunu kapsamından çıkarılması gerekmektedir.
Teklif ve gerekçesi incelendiğinde;
4046 sayılı Kanun uyarınca alınacak danışmanlık hizmetlerine ilişkin esas ve usullerin Kamu İhale Kurumunun uygun görüşünün alınması suretiyle Özelleştirme İdaresince bir yönetmelikle belirlenmesinin,
Özelleştirme uygulamaları için 4046 sayılı Kanun çerçevesinde yapılacak danışmanlık hizmet alımlarının ceza ve ihalelerden yasaklama hükümleri hariç, Kamu İhale Kanunundan hariç tutulmasının,
Öngörüldüğü anlaşılmaktadır.
Komisyonumuzda Teklifin tümü üzerinde yapılan görüşmelerde;
Teklif sahibi Samsun Milletvekili Sayın Ahmet Yeni tarafından;
Özelleştirme ile Devletin ekonomideki sınaî ve ticarî aktivitesinin en aza indirilmesi hedeflenirken, rekabete dayalı piyasa ekonomisinin oluşturulması, Devlet bütçesi üzerindeki KİT finansman yükünün azaltılması, sermaye piyasasının geliştirilmesi ve atıl tasarrufların ekonomiye kazandırılması, böylece elde edilecek kaynakların alt yapı yatırımlarına yönlendirilmesinin mümkün olabileceği,
Ülkemizde 1984 yılında yapılan Master Plan ve aynı yıl çıkarılan 2983 sayılı Tasarrufların Teşviki ve Kamu Yatırımlarının Hızlandırılması Hakkında Kanun ile özelleştirmenin gündeme alındığı, böylece Türkiye nin İngiltere ile birlikte dünyada özelleştirme uygulamalarına başlayan ilk ülkelerden biri olduğu, ancak özelleştirme konusundaki performansın eski doğu bloku ülkelerinin bile gerisinde kaldığı ve özelleştirme uygulamalarının bundan önceki dönemlerde layıkıyla gerçekleştirilemediği,
1984 yılından bu güne kadar Özelleştirme İdaresi tarafından yaklaşık 9 milyar Dolarlık özelleştirme yapılabildiği, Türk Telekom ve diğer bir çok kuruluşun çok daha iyi şartlarda özelleştirilebilecek iken mevcut olumlu şartlardan zamanında yararlanılmadığı ve fırsatların kaçırılmış olduğu,
1994 yılında kabul edilen 4046 sayılı Kanun ve daha sonra Anayasaya özelleştirme kavramının eklenmesi kararı neticesinde özelleştirmenin devlet politikası haline gelmiş olduğu, ancak Anayasadaki düzenlemeden önceki şartlarda yürürlüğe konulan 4046 sayılı Kanunun yönetmeliği andıran ayrıntılı bir Kanun olduğu ve özelleştirmenin süratle tamamlanabilmesi için hâlâ düzenlenmesi gereken bir çok hususun bulunduğu,
Özelleştirmenin sosyal boyutunun da göz önünde bulundurulduğu, özelleştirme sonrasında işsiz kalan işçilere kıdem tazminatı ve diğer yasal hakları dışında, iş kaybı tazminatı ödenmesi, yeni iş bulmaları ve kredi imkanlarından yararlanmaları konusunda 122,5 milyon Dolar ödeme yapılmış olduğu,
Türkiye nin özelleştirme programını mümkün olan en hızlı sürede ve şekilde tamamlanması gerektiği, öngörülen değişiklikle özelleştirme uygulamalarının önündeki en büyük engellerden birinin ortadan kalkmış olacağı ve özelleştirme çalışmalarının arzulandığı yönde tamamlanabileceği,
Dile getirilmiştir.
Komisyonumuz üyelerince;
Özelleştirme konusunda yaşanan başarısızlığı tamamıyla 2003 yılında yürürlüğe giren Kamu İhale Kanununa bağlamanın doğru olmadığı, bunun nedenlerinin baştan itibaren, ekonomik, teknik ve yasal alt yapı konusunda yapılan eksikliklerde aranması gerektiği,
Özelleştirmelerin yeterli değerlendirmeler yapılmadan gerçekleştirildiği için gerçek bedelinin çok altında satışların söz konusu olduğu, özelleştirme uygulamalarında toplum yararının gözetilmesinin ve Türkiye nin şartlarının bilinmesinin çok önemli olduğu,
Danışmanlık hizmetlerine ilişkin esasların yönetmeliğe bırakılmasının doğru olmayacağı, çerçevenin çok daha açık ve net olarak kanunla belirtilmesi gerektiği,
Özelleştirmenin sosyal yönü üzerinde de durularak yapıldığı belirtilen 122,5 milyon Dolarlık ödemenin kimlere yapıldığının ve hangi kalemlerden oluştuğunun belli olmadığı ve buna açıklık kazandırılması gerektiği,
Tüpraş ın satışının en büyük özelleştirmelerden biri olduğu, burada yerine getirilmiş olan danışmanlık hizmetlerinin yeni ihalelerde neden yerine getirilemediğinin değerlendirilmesi gerektiği,
Yapılması öngörülen değişikliklerle ihalelerin usul ve esaslarının belirlenmesinin yönetmeliğe bırakılmasının Anayasaya aykırı olacağı, asli düzenlemelerin özel durumlar dışında yürütme organına bırakılamayacağı,
Kamu İhale Kanununun uluslararası standartlar ve düzenlemeler dikkate alınmak suretiyle çıkarılmış olduğu ve sistemin temelini bağımsızlığın oluşturduğu, bu bağımsızlığın ise yalnızca yürütmeden ve idareden değil sektörden bağımsızlığı da beraberinde gerektirdiği, belli ölçüde şeffaflığı sağlamış olan yasanın çeşitli değişikliklerle delinmiş olduğu,
İhtiyaç varsa değişiklik yapılabileceği ancak Kanun değişikliğine neden ihtiyaç duyulduğunun somut olarak ortaya konması ve örneklerle açıklanması gerektiği,
Kamu açıklarını kapatmak için özelleştirme yapmanın doğru olmadığı, amacın; rekabeti artırmak, tüketiciye daha ucuz ve kaliteli hizmet sunmak, toplum refahını artırmak ve kamuya gelir sağlamak olması gerektiği,
Kamu İhale Kanununa getirilen istisnaların kurum bazında değil de, konu bazında sorunu çözebilecek ve objektif düzenlemeler içerebilecek nitelikte olması gerektiği,
Şeklindeki görüş ve eleştirilerini takiben Hükümet adına yapılan tamamlayıcı açıklamalarda;
Hükümetin kuruluşundan bu yana kapsamlı bir özelleştirme programının uygulanmakta olduğu ve bu çerçevede toplam 377 ihalenin sonuçlandırılmış ve bu ihalelerin bedelinin toplam 2.302 milyon ABD Doları düzeyinde olduğu, 2004 özelleştirme programının da öngörülen şekilde yürütüldüğü,
2003 yılı başından itibaren kapsamlı ve kararlı bir özelleştirme programının uygulamaya konulmuş olduğu, 2003 yılı uygulama programı çerçevesinde 53 ihalenin açılmış ve bunlardan 50 ihalenin yıl içinde sonuçlandırılmış olduğu,
2004 yılı içindeki özelleştirme çalışmalarının ülke çıkarları doğrultusunda kararlılık ve büyük bir özveri ile sürdürülmekte olduğu, ancak bu programın uygulanmasında Kamu İhale Kanunu hükümleri çerçevesinde bazı sorunlar yaşandığı,
4734 sayılı Kamu İhale Kanunu ve ilgili diğer mevzuatın 1.1.2003 tarihinden itibaren yürürlüğe girmesinden sonra özelleştirme uygulamalarının danışmanlık hizmeti temin edilememesinden dolayı ciddi bir biçimde aksamış olduğu, 2003 yılında yapılan tüm özelleştirme danışmanlık hizmetlerinin daha önce alınmış olduğu, mevzuat gereği programa alınan yeni kuruluşlar için danışman temin edilemediğinden 2003 yılı içinde hiçbir büyük projenin hazırlık işlemlerinin yapılamadığı,
2003 yılında Türk Telekom un özelleştirilmesine yönelik talep analizi çalışmalarının tamamlandığı, bu doğrultuda 13.11.2003 tarihinde satış stratejisini içeren Bakanlar Kurulu Kararı alındığı, alınan bu karar çerçevesinde hazırlık çalışmalarının süratle tamamlanarak özelleştirme sürecine geçilmesinin hedeflendiği, ancak hazırlık çalışmalarına yardımcı olmak üzere görevlendirilmesi planlanan danışmanların, Kamu İhale Kanununun özelleştirme danışmanlığı hizmet teminine imkân vermemesi nedeniyle görevlendirilemediği ve çalışmaların aksadığı, bu sorunların diğer büyük özelleştirmeler ve özelleştirme programına alınacak diğer kuruluşlar için de devam ettiği,
Bu sorunların aşılabilmesi için 4964 sayılı Kanun ile 4734 sayılı Kanunda yapılan değişikliklerin yeterli olamadığı ve bu konuda Özelleştirme İdaresi ve Kamu İhale Kurumu yetkilileri tarafından yapılan çalışmalar neticesinde Kamu İhale Kanununun ruhunun muhafaza edilmesi kaydıyla sınırlı bir istisna gereğinin ortaya çıktığı,
Mevzuattan kaynaklanan formaliteler ve yerine getirilmesi istenen pek çok kriter nedeniyle danışmanlık firmalarının teklif vermekten kaçındığı ve başvuruda bulunanların da daha ön yeterlilik aşamasında elendiği, bunun son örneğinin ise Türk Telekom danışmanlık ihalesinde somut olarak yaşanmış olduğu,
Kamu İhale Kanununun amacının Devletin kamu yönetimindeki denetimini ve düzenleme işlevini etkin kılmak olduğu, bu tür yapısal reformların başka reformları engellememesi gerektiği, bu Kanunla yapılacak değişiklikle özelleştirme uygulamalarının önündeki en büyük engellerden birinin ortadan kalkacağı,
Özelleştirme İdaresi, Kamu İhale Kurumu ve Dünya Bankası yetkilileri ile yapılan görüşmelerde, özgün niteliği dikkate alınarak, özelleştirme işlemlerine ilişkin her türlü danışmanlık hizmet alımının ivedilikle Kamu İhale Kanunu kapsamından çıkarılması ve bu konunun Kamu İhale Kurumunun görüşü alınmak suretiyle Özelleştirme İdaresince çıkarılacak bir yönetmelikle düzenlenmesi konusunda fikir birliğine varılmış olduğu,
Yapılan düzenlemenin uluslararası standartlara uygun olduğu ve gelişmiş ülkelerde benzer uygulamaların mevcut bulunduğu, bu düzenlemenin de tamamen tıkanıklığı gidermeye yönelik teknik bir konu olduğu,
Şimdiye kadar danışmanlık hizmetleri için 52,5 milyon Dolarlık bir bedel ödendiği, bu miktarın ise toplam ihale bedellerinin % 0.5 ine tekabül ettiği,
Kuruluşların Kamu İhale Kanunu kapsamı dışına çıkmadığı ve bu konuda özel hassasiyet gösterildiği, ihalelerde objektiflik ve şeffaflığın korunmasının zorunlu olduğu, yapılan ihalelerin de şeffaf olduğu, objektif ölçütlere dayandığı ve kanunlara uygun olarak yapıldığı, kamuoyunun da bu konuda bilgilendirildiği, bu durumun uluslararası derecelendirme kuruluşları tarafından da yakından takip edildiği,
Özelleştirmenin hükümetin önemli bir politikası olduğu ve siyasî iradenin bu konuda tam olduğu, ancak bunun kimi teknik ve alt yapı çalışmalarını gerektirdiği ve bu doğrultuda yapılan çalışmalar neticesinde özelleştirmenin hızlandığı,
Yapılan değişiklikte Anayasaya aykırılığın söz konusu olmadığı, düzenlemenin kanunlara uygun olarak yapıldığı ve tüm düzenlemelerin yönetmeliğe bırakılmamış olduğu,
İfade edilmiştir.
Teklifin geneli üzerindeki görüşmelerin ardından, Teklif ve gerekçesi Komisyonumuzca da benimsenerek maddelerin görüşülmesine geçilmiştir.
Teklifin,
1 inci maddesi; değiştirilen bende açıklık kazandırılması, ifadelerdeki mükerrerliğin önlenmesi ve kanun tekniğine uygunluğunun sağlanması amacıyla yeniden düzenlenmesi suretiyle,
2 nci maddesi; yazım hatalarının giderilmesi amacıyla redaksiyona tâbi tutulması suretiyle,
Yürürlük ve yürütmeye ilişkin 3 ve 4 üncü maddeleri ise aynen,
Kabul edilmiştir.
Ayrıca; değişiklik yapılması öngörülen Kanunun ismindeki noksan yazılımın giderilmesi, imla hatalarının düzeltilmesi ve kanun tekniğine uygunluğunun sağlanması amacıyla Teklif metni; başlığı ile birlikte redaksiyona tâbi tutulmuştur.
Raporumuz, Genel Kurula sunulmak üzere Yüksek Başkanlığa saygı ile arz olunur.
AYRIŞIK OY
4734 sayılı Kamu İhale Kanunu uluslararası standartlar da dikkate alınmak suretiyle hazırlanarak 1.1.2003 tarihinde yürürlüğe girmiş bir kanundur. Kanun öncelikle saydam bir sistem getirmiştir. Yürürlüğe yeni girmiş olması nedeniyle zaman zaman bazı kurumların veya bazı işlemlerin kanun kapsamı dışına çıkarılması yönünde talepler olmaktadır. Kanun teklifinin konusuna giren işlemler de bu niteliktedir.
Özelleştirme uygulamaları için satın alınacak danışmanlık hizmetlerini kanun kapsamı dışına çıkarmayı öngören teklif saydamlık ilkesini zedelediği gibi yeni İhale Kanununun temel ilkelerine de aykırı düşmektedir. Ayrıca bu düzenlemenin gerçekten zorunlu olduğu konusunda tatmin edici gerekçeler ortaya konulmamıştır. Teklifi bu nedenle uygun görmüyoruz.
Madde 0001:
24.11.1994 tarihli ve 4046 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına Dair Kanunun 37 nci maddesinin birinci fıkrasının (b) bendinin birinci cümlesi aşağıdaki şekilde değiştirilmiştir.
Bu Kanun hükümleri gereğince yapılacak uygulamalar ile ihale usullerine ilişkin esaslar İdarece çıkarılacak yönetmeliklerle; alınacak danışmanlık hizmetlerine ilişkin esas ve usuller ise Kamu İhale Kurumunun uygun görüşü üzerine İdarece çıkarılacak yönetmelikle belirlenir.
Madde 0002:
04.01.2002 tarihli ve 4734 sayılı Kamu İhale Kanununun 3 üncü maddesinin (c) bendine özelleştirme uygulamaları için 24.11.1994 tarihli ve 4046 sayılı Kanun çerçevesinde yapılacak her türlü danışmanlık hizmet alımları; hava taşımacılığı yapan teşebbüs, işletme ve şirketlerin ticari faaliyetlerine ilişkin mal ve hizmet alımları, ibareleri eklenmiştir.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
