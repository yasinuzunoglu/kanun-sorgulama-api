5428 sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun
Yayımlandığı Resmî Gazete Tarihi: 09.11.2005
Yayımlandığı Resmî Gazete Sayısı: 25988
Kabul Tarihi	29.10.2005
TÜRKİYE BÜYÜK MİLLET MECLİSİ BAŞKANLIĞINA
2709 Sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun Teklifimiz ekte sunulmuştur.
Gereğini arz ederiz.
GENEL GEREKÇE
Türk kamu mali yönetim ve kontrol sisteminin uluslararası standartlar ve Avrupa Birliği müktesebatına uyumunu sağlamak üzere mevzuat değişikliği çalışmaları devam etmektedir. Bu çerçevede mali yönetim ve kontrol sistemimizi yeniden düzenleyen 10.12.2003 tarihli ve 5018 sayılı Kamu Mali Yönetimi ve Kontrol Kanunu çıkarılmıştır. Bu kanun ile uluslararası standartlar ve Avrupa Birliği müktesebatı ile uyumlu yeni bir bütçe kapsamı benimsenmek suretiyle Parlamentonun bütçe hakkının güçlendirilmesi amaçlanmıştır. Parlamentoya sunulacak bütçenin kapsamına genel bütçenin yanı sıra özel bütçeli idareler ve düzenleyici ve denetleyici kurumların bütçelerinin tamamı dahil edilmiştir. Bu kapsamda katma bütçeler, idarelerin gelir ve yönetim yapıları dikkate alınmak suretiyle genel bütçeli idareler ve özel bütçeli idarelere dahil edilmiştir. Buna göre genel bütçeli idareler, özel bütçeli idareler ile düzenleyici ve denetleyici kurumların toplamından oluşan Merkezi Yönetim Bütçe Kanunu tasarısı hazırlanarak Türkiye Büyük Millet Meclisine sunulacaktır.
Bu yaklaşım çerçevesinde Anayasamızın konu ile ilgili hükümlerinde gerekli uyumun sağlanması amacıyla değişiklik yapılması öngörülmektedir.
ADALET VE KALKINMA PARTİSİ GRUP BAŞKANVEKİLLERİ ANKARA MİLLETVEKİLİ SALİH KAPUSUZ, BURSA MİLLETVEKİLİ FARUK ÇELİK, HATAY MİLLETVEKİLİ SADULLAH ERGİN, İSTANBUL MİLLETVEKİLİ İRFAN GÜNDÜZ, ORDU MİLLETVEKİLİ EYÜP FATSA İLE 219 MİLLETVEKİLİNİN TEKLİFİ
TÜRKİYE CUMHURİYETİ ANAYASASININ BAZI MADDELERİNİN DEĞİŞTİRİLMESİ HAKKINDA KANUN TEKLİFİ
Madde - 1.
07.11.1982 tarihli ve 2709 sayılı Türkiye Cumhuriyeti Anayasasının 130 uncu maddesinin sekizinci fıkrasında yer alan genel ve katma bütçelerin ibaresi merkezi yönetim bütçesinin şeklinde değiştirilmiştir.
Madde - 2.
Türkiye Cumhuriyeti Anayasasının 160 ıncı maddesinin birinci fıkrasında yer alan genel ve katma bütçeli dairelerin ibaresi kanunla belirlenen genel yönetim kapsamındaki kamu idarelerinin şeklinde değiştirilmiştir.
Madde - 3.
Türkiye Cumhuriyeti Anayasasının 161 inci maddesinin ikinci fıkrası aşağıdaki şekilde değiştirilmiştir.
Mali yıl başlangıcı ile merkezi yönetim bütçesinin hazırlanması, uygulanması ve kontrolü kanunla düzenlenir.
Madde - 4.
Türkiye Cumhuriyeti Anayasasının 162 nci maddesinin birinci fıkrasında yer alan genel ve katma bütçe tasarıları ibaresi merkezi yönetim bütçe tasarısı şeklinde, dördüncü fıkrası ise aşağıdaki şekilde değiştirilmiştir.
Türkiye Büyük Millet Meclisi üyeleri, Genel Kurulda kamu idare bütçeleri hakkında düşüncelerini, her bütçenin tümü üzerindeki görüşmeler sırasında açıklarlar. Kamu idare bütçelerinin gelir ve gider toplamları ile bunlara ilişkin değişiklik önergeleri, üzerinde ayrıca görüşme yapılmaksızın okunur ve oylanır.
Madde - 5.
Türkiye Cumhuriyeti Anayasasının 163 üncü maddesinde yer alan genel ve katma bütçelerle ibaresi merkezi yönetim bütçesiyle şeklinde değiştirilmiştir.
Madde - 6.
Bu Kanun, yayımı tarihinde yürürlüğe girer ve halkoylamasına sunulması halinde tümüyle oylanır.
MADDE GEREKÇELERİ
Madde - 1.
Anayasamızın 130 uncu maddesinde yer alan genel ve katma bütçelerin ibaresi yeni bütçe kapsamı çerçevesinde merkezi yönetim bütçesinin şeklinde değiştirilmektedir.
Madde - 2.
Anayasamızın 160 ıncı maddesinde genel ve katma bütçeli dairelerin ibaresi kanunla belirlenen genel yönetim kapsamındaki kamu idarelerinin şeklinde değiştirilmektedir. Bu suretle hem yeni bütçe kapsamına uyum sağlanmakta hem de Sayıştayın denetim kapsamı genişletilmektedir.
Madde - 3.
Anayasamızın 161 inci maddesinin ikinci fıkrası yeniden düzenlenmek suretiyle, bütçenin hazırlanması, uygulanması ve kontrolüne ilişkin süreç güçlendirilmektedir.
Madde - 4.
Anayasamızın 162 nci maddesinin birinci fıkrasında yer alan genel ve katma bütçe tasarıları ibaresi merkezi yönetim bütçe tasarısı şeklinde değiştirilerek uluslararası standartlar ve Avrupa Birliği müktesebatına uygun olarak tanımlanan yeni bütçe kapsamına uyum sağlanmaktadır.
Ayrıca maddenin dördüncü fıkrası yeniden düzenlenerek bu fıkrada yer alan katma bütçeler ibaresi çıkarılmakta ve kamu idarelerinin bütçelerinin gelir ve gider toplamları üzerinden oylanması yönünde düzenleme yapılmaktadır.
Madde - 5.
Anayasamızın 163 üncü maddesinde yer alan genel ve katma bütçelerle ibaresi merkezi yönetim büçesiyle şeklinde değiştirilerek uluslararası standartlar ve Avrupa Birliği müktesebatına uygun olarak tanımlanan yeni bütçe kapsamına uyum sağlanmaktadır.
Madde - 6.
Yürürlük maddesidir.
Anayasa Komisyonu Raporu
T.C.
Anayasa Komisyonu
Esas No	2/585
Karar No	1
21.10.2005
TÜRKİYE BÜYÜK MİLLET MECLİSİ BAŞKANLIĞINA
Başkanlıkça, 19.10.2005 tarihinde esas komisyon olarak Anayasa Komisyonuna havale edilen Adalet ve Kalkınma Partisi Grup Başkanvekilleri Ankara Milletvekili Salih Kapusuz, İstanbul Milletvekili İrfan Gündüz, Bursa Milletvekili Faruk Çelik, Hatay Milletvekili Sadullah Ergin, Ordu Milletvekili Eyüp Fatsa ile 219 Milletvekilinin; Türkiye Cumhuriyeti Anayasasının Bazı Maddelerinin Değiştirilmesi Hakkında Kanun Teklifi (2/585) , Komisyonumuzun 21.10.2005 tarihli toplantısında görüşülmüştür.
Toplantımıza Maliye Bakanlığı Müsteşarı ve diğer yetkililer katılmışlardır.
Teklif ile; Türk kamu mali yönetim ve kontrol sisteminin Avrupa Birliği müktesebatına uyumunu sağlamak amacıyla yapılan mevzuat değişiklikleri çerçevesinde, genel bütçeli idareler, özel bütçeli idareler ile düzenleyici ve denetleyici kurumların toplamından oluşan Merkezi Yönetim Bütçesinin hazırlanabilmesi için, Anayasamızın konu ile ilgili hükümlerinde değişiklik yapılması öngörülmektedir. 5018 sayılı Kamu Mali Yönetimi ve Kontrol Kanunu ile uluslararası standartlar ve Avrupa Birliği müktesebatına uyumlu yeni bir bütçe kapsamı benimsenmek suretiyle parlamentonun bütçe hakkının güçlendirilmesinin amaçlandığı, Teklifin gerekçesinde ifade edilmektedir. Bu bağlamda bütçenin kapsamına özel bütçeli idarelerle, düzenleyici ve denetleyici kurumların bütçelerinin tamamı dahil edilmektedir.
Anayasanın Sayıştayı düzenleyen 160 ıncı Maddesinde öngörülen değişiklikle, Sayıştayın denetim kapsamı, kanunla belirlenen genel yönetim kapsamındaki kamu idarelerinin bütün gelir-gider ve malları şeklinde yeniden çizilmekte ve bu suretle genişletilmektedir.
Komisyon Başkanı toplantıyı açış konuşmasında Teklif ile Anayasamızda yapılması öngörülen değişikliklerin Avrupa Birliği Müktesebatına uyum sağlamak amacıyla öngörülen, merkezi yönetim bütçesinin Anayasal çerçevesini çizen, tamamen teknik nitelikte değişiklikler olduğunu belirtmiştir. Yıllık bütçenin dünyada giderek azaldığını, öngörülen düzenlemenin uluslararası standartlara uygun hatta zorunlu bir değişiklik olduğunu ifade etmiştir.
Maliye Bakanlığı Müsteşarı Teklifi sunuş konuşmasında, son yıllarda mali alanı düzenleyen mevzuatta değişiklikler olduğunu, mali disiplin ihtiyacı ve parlamentonun denetim yetkisinin güçlendirilmesi bağlamında uluslararası gelişmeler ile Avrupa Birliği müktesebatı doğrultusunda Kamu Mali Yönetimi ve Kontrol Kanunu çıkarıldığını belirtmiştir. Bu Kanun kapsamında, hesap verebilir, şeffaf, iç ve dış denetim mekanizmalarının etkili olduğu, performansa dayalı bütçe anlayışının hâkim kılındığı kapsamlı değişiklikler yapıldığına dikkat çekmiştir. Merkezi Yönetim Bütçesinin genel idarelerin, özel bütçeli idarelerin, düzenleyici ve denetleyici kurumların bütçelerini kapsadığını, 2006 yılı Bütçesinin bu anlayışla hazırlandığını ifade etmiştir. Yeni kamu mali yönetimi yapısı, Anayasada da değişiklik yapılması zorunluluğunu doğurmuştur. Teklif bu amaca yönelik olarak hazırlanmıştır.
Teklifin tümü üzerindeki görüşmelerde;
Getirilen değişikliğin teknik nitelikte olduğu, kullanılan kavramlarda birlik sağlanmasının amaçlandığı, malî alanda çıkarılan yasalarla Anayasa arasında uyumun gerçekleştirilmesinin hedeflendiği, kontrol mekanizmasının güçlendirilmesinin öngörüldüğü, kayıt dışı ekonominin denetim ve kontrolünde önemli olacağı üyelerimizce ifade edilmiştir.Yasaların çıkarılması kadar bütçe verimliliği ve denkliği açısından uygulamanın önemine dikkat çekilmiştir.
Anayasa değişiklik teklifinin havale tarihinden itibaren çok kısa bir süre içinde gündeme getirilmesi bazı üyelerimizce eleştirilmiş, malî alanda çıkarılan kanunlara Anayasanın uydurulmasının yanlış olduğu, öncelikle Anayasa değişikliği yapılarak kanunlarda buna uygun düzenlemeler yapılmasının doğru olacağı belirtilmiştir.
Teklifin tümü üzerindeki görüşmelerden sonra maddelerine geçilmesi Komisyonumuzca kabul edilmiştir.
Teklifin; Merkezi Yönetim Bütçesine geçiş nedeniyle zorunlu olarak yapılması gereken ibare değişikliklerini içeren;
Anayasanın Yükseköğretim kurumları kenar başlıklı 130 uncu Maddesinin sekizinci fıkrasında değişiklik öngören çerçeve 1,
Anayasanın Sayıştayı düzenleyen 160 ıncı Maddesinin birinci fıkrasında değişiklik öngören çerçeve 2 nci Maddesi Komisyonumuzca kabul edilmiştir.
Teklifin Anayasanın Bütçenin hazırlanması ve uygulanmasını düzenleyen 161 inci Maddesinde değişiklik öngören çerçeve 3 üncü Maddesi ile genel ve katma bütçeler ibaresi merkezi yönetim bütçesi olarak değiştirilmekte; bütçenin hazırlanması, uygulanması yanısıra kontrolü de kanunla düzenlenecek konular kapsamına alınmaktadır. Kontrol kavramının denetimi de içeren bir kavram olduğu, bu konudaki ayrıntılı düzenlemelerin ancak yönetmeliklerle yapılabileceği sadece kanunla düzenlemenin yeterli olmayacağı 3 üncü Madde üzerindeki görüşmelerde üyelerimizce ifade edilmiştir. Bu durum teftiş yetkisinin daraltılması sonucunu doğuracaktır. Söz konusu eleştiriye cevaben Kanunla kontrolün düzenlenmesinin bu yetkiyi güçlendireceği, yönetmeliklerin bir kanuna dayanılarak çıkarıldığı belirtilmiştir. Ayrıca Anayasamızın 161 inci Maddesinin birinci fıkrasında bütçelerin yıllık olarak yapılacağı, bu ibare durduğu sürece üç yıllık bütçe hazırlanamayacağı söylenmiştir. Ancak perspektif ve hedefler üç yıllık bir süre için öngörülse dahi bütçenin yıllık olarak kabul edilip uygulanacağı belirtilmiştir. Bu Madde Komisyonumuzca kabul edilmiştir.
Teklifin; Anayasanın Bütçenin görüşülmesi kenar başlıklı 162 nci Maddesinde değişiklik öngören çerçeve 4 üncü Maddesi ile yine genel ve katma bütçe tasarıları ibaresi Merkezi yönetim bütçe tasarısı olarak değiştirilmekte; kamu idarelerinin bütçelerinin gelir ve gider toplamları üzerinden oylanması öngörülmektedir. Teklifin dördüncü maddesi ile kamu idarelerinin bütçelerinin toptan oylama esası ile kabul edileceği, bölümler üzerinde oylamanın kaldırıldığı kesin hesaplar ve genel uygunluk bildirimlerinin de toplam üzerinden hesaplanacağı dolayısıyla parlamentonun denetim yetkisinin daralacağı ve etkisizleşeceği üyelerimizce ifade edilmiştir. Bütçe 5018 sayılı Yasaya dayanılarak hazırlanmaktadır. Bütçenin görüşülme süreci hiçbir şekilde daraltılmamaktadır. Sadece Türkiye Büyük Millet Meclisi Genel Kurulunda oylama sadeleştirilmektedir, belirsizlik ortadan kaldırılmaktadır. Bu görüşmelerden sonra Teklifin 4 üncü maddesiyle, Anayasanın 162 nci maddesinin dördüncü fıkrasında yapılması öngörülen düzenlemenin metinden çıkarılması önerilmiş, Komisyonumuzca kabul edilmemiştir. Madde Komisyonumuzca aynen kabul edilmiştir.
Teklifin; Anayasanın Bütçelerde değişiklik yapılabilme esasları kenar başlığını taşıyan 163 üncü maddesinde değişiklik öngören çerçeve 5 inci Maddesi Komisyonumuzca kabul edilmiştir. Bu madde ile genel ve katma bütçelerle ibaresi merkezi yönetim bütçesiyle şeklinde değiştirilmektedir.
Teklifin yürürlük ve halk oylamasına sunulmayı düzenleyen 6 ncı Maddesi Komisyonumuzca kabul edilmiştir.
Teklifin tümü oya sunulmuş ve Komisyonumuzca kabul edilmiştir.
Raporumuz, Genel Kurulun onayına arz edilmek üzere Yüksek Başkanlığa saygı ile sunulur.
MUHALEFET ŞERHİ
Adalet ve Kalkınma Partisi Grup Başkanvekilleri, Ankara Milletvekili Salih Kapusuz, İstanbul Milletvekili İrfan Gündüz, Bursa Milletvekili Faruk Çelik, Hatay Milletvekili Sadullah Ergin ve Ordu Milletvekili Eyüp Fatsa ile 219 Milletvekilinin 2709 Sayılı Türkiye Cumhuriyeti Anayasasının Bazı Maddelerinin Değiştirilmesi Hakkındaki Kanun Teklifine muhalifim.
Anayasa değişiklikleri, üzerinde uzun müddet çalışılması, tartışılması ve kamuoyunda farklı görüşlerin dillendirilmesi gereken bir süreci içermelidir.
17.10.2005 tarihinde söz konusu Kanun Teklifi TBMM ne verilmiş, 4 gün sonra 21.10.2005 tarihinde Anayasa Komisyonu Teklifi görüşmek üzere toplantıya çağrılmıştır. Bu kadar kısa bir süre, Anayasa değişikliği gibi ciddi bir konunun görüşülmesi ve tartışılması için yeterli değildir.
Diğer taraftan Anayasamıza göre zorunlu olarak 2006 Bütçe Tasarısı TBMM ne 17.10.2005 tarihinde sunulmuştur. Bütçe Tasarısı sanki Anayasa değiştirilmiş gibi TBMM ne arz edilmiştir. Anayasa değişikliğinin yapılıp yapılmayacağı belli değildir. 2006 Bütçe Tasarısı TBMM nin iradesine ipotek koymaktadır. Bu durum kabul edilemez. Anayasa değişikliği henüz TBMM'de görüşülmeden 17 Ekimde görüşme süreci başlayan Bütçe Yasa Tasarısına uydurulamaz. 2006 Bütçe Yasa Tasarısı mevcut Anayasaya göre revize edilmeli, Anayasa değişikliği yapıldıktan sonra değişikliğe uygun Bütçe Tasarısı TBMM ne sunulmalıdır.
Anayasa bu değişiklikle 10.12.2003 tarih ve 5018 sayılı Kamu Mali Yönetimi ve Kontrol Kanununa uygun hale getirilmek istenmektedir. Söz konusu Kanun 22 ay önce Resmi Gazetede yayınlanarak yürürlüğe girmiştir. 22 aydır yapılmayan Anayasa değişikliğinin 2006 Bütçe Tasarısının görüşülmeye başlaması ile birlikte gündeme getirilmesi ve Anayasa Komisyonunda görüşülmesi 2006 Bütçe Tasarısının Anayasaya uygunluğunu tartışmalı hale getirmektedir.
MUHALEFET ŞERHİ
Anayasa Komisyonu nda 21.10.2005 günü görüşmeleri yapılan 2/585 esas sayılı yasa teklifinin çerçeve 3 ve 4. maddelerine aşağıda belirttiğimiz gerekçelerle muhalefet ediyoruz;
Teklifin çerçeve 3 ve 4. maddesiyle getirilen düzenlemeler, doğrudan 5018 sayılı Kamu Mali Yönetimi ve Kontrol Kanunu ile ilgilidir.
5018 sayılı Kanunun 75 ve 77. maddeleriyle, 10/6. maddesinde değişiklik yapmaya yönelik olan Kanun Tasarısı TBMM Genel Kurul gündeminde beklemektedir.
Genel Kurul gündeminde beklemekte olan tasarının 10. maddesinin 23 ve 24. bendIeri, Kanunun 75 ve 77. maddelerinin 2. fıkrasında yer alan teftiş ettirir. Bu teftişler ibaresini, denetletir. Bu denetimler şeklinde değiştirmektedir. 5018 sayılı Kanunun 75 ve 77. maddelerinde; mali yönetim ve kontrol sistemlerinin tümüyle zaafa uğradığı, belirgin yolsuzluk ve kamu zararına yönelik emarelerin ortaya çıktığı durumlarda; İçişleri Bakanına ve Maliye Bakanına, yetkili denetim elemanlarına, kamu idarelerinin tüm mali yönetim ve kontrol sistemlerini, mali karar ve işlemlerini mevzuata uygunluk yönünden teftiş ettirme yetkisi verilmişti.
Bilindiği gibi; teftiş kavramı; denetim, soruşturma, yönetim ve danışmanlık fonksiyonlarının tamamını kapsayan bütüncül bir kavramdır. Kurumsal ve teknik bir anlamı vardır.
Öte yandan; kamu idarelerinin bütçeleri arasındaki aktarmanın kanunla yapılmasına dair düzenlemenin ortadan kaldırılması, bu yetkinin Bütçe Kanunuyla yürütmeye verilmesi de Parlamentonun işlevini ortadan kaldıran, yetkisini daraltan ve sonuç olarak Parlamentonun bütçe yapma görevine müdahale niteliğinde olan bir tekliftir.
Getirilen Anayasa değişikliği teklifiyle, yukarıda sözü edilen tasarının adeta gerekçesi oluşturulmak istenilmektedir.
Teklifin 3. maddesiyle Anayasanın 161. maddesinin 2. fıkrası değiştirilmektedir. Yapılan değişiklik ile kontrolü ibaresi eklenmektedir. Bu kontrolün salt kanunlarla yapılmak istenilmesi, İdare nin kendi bünyesinde ilgili teftiş kurulları aracılığıyla yapması gereken çalışmaları engelleyici bir sonuç yaratabilir. Teftiş kurullarının çalışmasını sınırlandırabilir. Bu kontrollerin sadece yasayla yapılması, birtakım kurumların devre dışı bırakılmak istenilmesi, bütçenin denetim ve kontrolünü sınırlayan bir unsurdur.
Keza, teklifin 4. maddesiyle de Anayasanın 162. maddesinin 4. fıkrasında yapılmak istenilen değişiklik de hukuka ve Anayasaya aykırı niteliktedir. Daha önceki Anayasa hükmüne göre, bütçeler bölümler halinde oylanır iken, yapılan değişiklik ile, bütçelerin gelir ve gider toplamları üzerinden oylanması hükme bağlanmaktadır.
Değişiklik kabul edilirse, bütçeler, bölümler itibariyle (birinci düzey fonksiyonel sınıflandırmaya göre) değil, kamu idare bütçelerinin gelir ve gider toplamları üzerinden oylanacaktır.
Yapılmak istenilen bu değişiklik ile, kamu idarelerinin 10 adet birinci düzey fonksiyonunda oylanan bütçeleri, toptan oylama ile kabul edilmek istenilmektedir. Böylece mevcut uygulama, yasal ve anayasal düzeyde daha da geri götürülmektedir.
Öte yandan, genel uygunluk bildirimleri ve kesin hesap kanun tasarıları bugüne kadar bütçelerin tabi oldukları prosedüre paralel biçimde hazırlandığı için, bu Anayasa değişikliği kabul edilirse, genel uygunluk bildirimleri ve kesin hesaplarla kamu idarelerinin gelir ve gider toplamları üzerinden hazırlanacaktır. Genel uygunluk bildirimlerinin ve kesin hesapların bu şekilde hazırlanması, Parlamentonun bütçeyle ilgili yetkisini büyük ölçüde azaltacaktır. Bilindiği gibi, artık kesin hesaplar ve genel uygunluk bildirimleri en az bütçe kadar önemli hale gelmiştir. Çünkü, Parlamento, yürütme organına verdiği yetkinin nasıl kullanıldığı konusunda sadece kesin hesap kanun tasarıları ve genel uygunluk bildirimleri aracılığı ile güvence sağlayabilir.
Bu uygulamayla, Parlamento, yürütme organına yetkisini, kurumların sundukları hizmetler üzerinden değil, kurumun toplam gelir gider büyüklüğü üzerinden devretmiş olmaktadır.
Yetki devri, daha genel büyüklükler üzerinden olduğu için, bu uygulama, Parlamentonun bütçe hakkını etkin kullanmasını engelleyecektir. Parlamentonun bütçe yapma hakkını etkin kullanması açısından kuruluş bütçelerinde bakması gereken - oylaması gereken - asıl konu, kuruluşun sunmakla yükümlü olduğu kamu hizmetleri ve bu hizmete ilişkin amaç ve önceliklerini gösteren hizmet programlarıdır.
Açıkladığımız gerekçelerle teklifin 3 ve 4. maddelerine muhalefet ediyoruz. Bu gerekçelerimiz doğrultusunda düzenleme yapılması gerektiği düşüncesindeyiz. Keyfiyet saygıyla sunulur.
Madde 0001:
07.11.1982 tarihli ve 2709 sayılı Türkiye Cumhuriyeti Anayasasının 130 uncu maddesinin sekizinci fıkrasında yer alan genel ve katma bütçelerin ibaresi merkezi yönetim bütçesinin şeklinde değiştirilmiştir.
Madde 0002:
Türkiye Cumhuriyeti Anayasasının 160 ıncı maddesinin birinci fıkrasında yer alan genel ve katma bütçeli dairelerin ibaresi merkezi yönetim bütçesi kapsamındaki kamu idareleri ile sosyal güvenlik kurumlarının şeklinde değiştirilmiş ve aynı maddeye üçüncü fıkra olarak aşağıdaki fıkra eklenmiştir.
Mahalli idarelerin hesap ve işlemlerinin denetimi ve kesin hükme bağlanması Sayıştay tarafından yapılır.
Madde 0003:
Türkiye Cumhuriyeti Anayasasının 161 inci maddesinin ikinci fıkrası aşağıdaki şekilde değiştirilmiştir.
Mali yıl başlangıcı ile merkezi yönetim bütçesinin hazırlanması, uygulanması ve kontrolü kanunla düzenlenir.
Madde 0004:
Türkiye Cumhuriyeti Anayasasının 162 nci maddesinin birinci fıkrasında yer alan genel ve katma bütçe tasarıları ibaresi merkezi yönetim bütçe tasarısı şeklinde, dördüncü fıkrası ise aşağıdaki şekilde değiştirilmiştir.
Türkiye Büyük Millet Meclisi üyeleri, Genel Kurulda, kamu idare bütçeleri hakkında düşüncelerini, her bütçenin tümü üzerindeki görüşmeler sırasında açıklarlar; bölümler ve değişiklik önergeleri, üzerinde ayrıca görüşme yapılmaksızın okunur ve oylanır.
Madde 0005:
Türkiye Cumhuriyeti Anayasasının 163 üncü maddesinde yer alan genel ve katma bütçelerle ibaresi merkezi yönetim bütçesiyle şeklinde değiştirilmiştir.
Madde 0006:
Bu Kanun yayımı tarihinde yürürlüğe girer ve halkoylamasına sunulması halinde tümüyle oylanır.
Yükleyen: yasinuzunoglu
