1774 sayılı Kimlik Bildirme Kanunu
Yayımlandığı Resmî Gazete Tarihi: 11.07.1973
Yayımlandığı Resmî Gazete Sayısı: 14591
Kabul Tarihi	26.06.1973
Madde 0001:
Bu Kanunda sayılan, özel veya resmî, her türlü konaklama, dinlenme, bakım ve tedavi tesisleri ve işyerleri ile konutlarda geçici veya sürekli olarak kalanlar, oturanlar, çalışanlar ve ayrılanlar ile araç kiralayan gerçek ve tüzel kişilerin (1) kimliklerinin tespiti ve bildirilmesi bu Kanunun hükümlerine göre yapılır.
Askeri konaklama, dinlenme ve kamp tesisleri ile ordu evleri bu Kanunun kapsamı dışındadır. (1) ayrılanların İbaresi 04.04.2015 Tarih ve 29316 Sayılı Resmi Gazetede Yayımlanan 6638 Sayılı Kanun İle ayrılanlar ile araç kiralayan gerçek ve tüzel kişilerin olarak değişmiştir.
Madde 0002:
Otel, motel, han, pansiyon, bekâr odaları, günübirlik kiralanan evler, (1) kamp, kamping, tatil köyü ve benzeri her türlü veya resmî konaklama yerleri ile özel sağlık müesseseleri, dinlenme ve huzur evleri, dinî ve hayır kurumlarının sosyal tesislerinin sorumlu işleticileri, bu yerlerde ücretli veya ücretsiz, gündüz veya gece, yatacak yer gösterdikleri yerli veya yabancı herkesin kimlik ve geliş-ayrılış kayıtlarını, örneğine ve usulüne uygun şekilde günü gününe tutmak, genel kolluk örgütlerinin her an incelemelerine hazır bulundurmak, Devlet İstatistik Enstitüsüne, talebi halinde vermek zorundadırlar. (1) Altı Çizili İbare 22.11.2016 Tarih ve 29896 Sayılı Resmi Gazetede Yayımlanan 678 Sayılı Khk ile [7071/2 md. ile Aynen Kabul] eklenmiştir.
Madde 0003:
İkinci maddede sayılan tesislerin sorumlu işleticilerinin kimlikleri, tesis açılmadan evvel müessesenin sahibi veya kanunî temsilcisi tarafından örneğine uygun şekilde, en yakın kolluk örgütüne bildirilir.
Sorumlu işleticinin değişmesi halinde keyfiyetin 24 saat içinde ve yukarıdaki fıkrada gösterilen şekilde bildirilmesi zorunludur.
İşleticiler, kendilerine bu konuda verilen görev ve yükümlülükleri, kendi sorumlulukları altında yöneticilerine devredebilirler.
Bu durumda işletici ve yönetici müştereken sorumlu olurlar.
Kamu kuruluşlarına ait tesislerin amir ve müdürleri işletici gibi sorumludurlar.
Madde 0004:
İkinci maddedeki tesislerin sorumlu işleticileri, müesseselerinde sürekli veya geçici olarak çalıştırdıkları kimseleri ve bunların ayrılışlarını, örneğine uygun kimlik bildirme doldurarak, 24 saat içinde bağlı oldukları en yakın kolluk örgütüne bildirirler.
Kolluk örgütüne bildirilerek çalıştırılanlara, sorumlu işletici tarafından doldurulup onaylanan örneğine uygun bir kimlik kartı verilir.
Kolluk görevlilerince her istenildiğinde bu kimlik kartının gösterilmesi zorunludur.
Madde 0005:
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 71 inci maddesiyle yürürlükten kaldırılmıştır.)
Madde 0006:
Şehir, kasaba ve köy sınırları içindeki;
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 71 inci maddesiyle yürürlükten kaldırılmıştır.)
Bu Kanunun ikinci maddesinde sayılanlar dışında kalan her çeşit ticaret ve sanat amacı güden işyerlerinde çalışanlar ve buralarda her türlü barındırmalar için iş yerlerinin sorumlu işleticisi;
Öğrenci yurtları ve benzeri yerlerde çalışanlar ile bu yerlerde kalmakta olan öğrenciler için o yerin sorumlu işleticisi;
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 72 nci maddesiyle eklenmiştir.) tarafından örneğine uygun kimlik belgesi doldurularak üç gün içinde genel kolluk örgütüne verilmesi zorunludur.
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 71 inci maddesiyle yürürlükten kaldırılmıştır.)
Konutun değiştirilmesi veya (b) ve (c) bentlerinde sayılan konut, işyeri ve yurtlarda çalışmakta veya barınmakta olanların (1) ayrılmaları halinde de, yukarıdaki şekil ve süre içinde bildirim belgesi gereklidir.
(29.08.1996 tarih ve 4178 sayılı Kanunla değişen şekli.) Kimlik bildirimleri, mahalli kolluk örgütüne verilmeden evvel mahalle veya köy muhtarına onaylatılır.
(Fıkra 26.03.2020 tarih ve 31080 sayılı Resmi Gazetede yayımlanan 7226 sayılı Kanunun 5. maddesi ile Eklenmiştir) Bu bildirimler sorumlu işleticiler tarafından, yukarıda belirtilen süre içerisinde genel kolluk kuvvetlerine elektronik ortamda da yapılabilir. Bildirimlerin elektronik ortamda yapılması durumunda üçüncü fıkra hükmü uygulanmaz. Bu fıkra kapsamında elektronik ortamda yapılan bildirimler, genel kolluk tarafından köy ve mahalle muhtarları ile paylaşılır.
(1) (Bu kısımda yer alan olanlar ile (d) bendinde belirtilen yerlerde kalanların ibaresi; 29.04.2006 tarih ve 26153 sayılı Resmi Gazete de yayımlanan 5490 sayılı Kanunun 72 nci maddesiyle metinde görüldüğü şekilde değiştirilmiştir.)
Madde 0007:
Geçici yer değiştirmelerde;
Konutlarda 30 günden fazla kalacak misafir için aile reisi;
Yaylak ve kışlak gibi yerlere mevsimlik olarak göçenler içinde aile reisi tarafından örneğine uygun bildirim,
Üç gün içinde kolluk örgütüne verilir.
(Fıkra 05.12.2017 tarih ve 30261 sayılı Resmi Gazetede yayımlanan 7061 Sayılı Kanunun 36. Maddesi ile Eklenmiştir) Mevsimlik tarım işçisi olarak sürekli ikametinin dışında bir başka ilde çalışmak amacıyla geçici olarak yer değiştirenlerin kimlik bildirimleri, bu kişilerin yaşadıkları geçici yerleşim alanlarında doğrudan kolluk kuvvetlerince alınır ve bu bildirimler Çalışma ve Sosyal Güvenlik Bakanlığı ile elektronik ortamda paylaşılır.
Madde 0008:
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 71 inci maddesiyle yürürlükten kaldırılmıştır.)
Madde 0009:
Bu Kanun hükümlerine göre kimlik bildirme belgesini yetkili idareye vermekle yükümlü tutulanlar, kimliğini nüfus hüviyet cüzdanı ve diğer resmî geçerli belgelerle ispat edemeyen kimseleri tesislerinde barındıramaz, konut ve işyerlerinde çalıştıramaz.
Madde 0010:
Kahvehane, oyun salonu, kulüp, lokâl ve benzeri yerlerde ve bu Kanunun kapsamına giren diğer yatısız iş yerlerinde, özel kanunları müsaade ettiği takdirde, ancak sahipleri ve çalıştırdıkları kimseler yatabilir, başkaları kalamazlar.
İskele, istasyon, hava meydanı terminal, garaj, benzin istasyonu ve benzeri kara, deniz ve hava ulaşım merkezleri ile fuar, panayır, sergi ve pazar kurulması gibi zorunluluk olan zaman ve yerlerde, sabahçı kahvesi ve benzeri diğer tesislere, bağlı olduğu kolluk kuvvetinin görüşü alınmak şartıyla belediye veya il özel idaresi tarafından (1) geçici veya sürekli olarak izin verilebilir. Buralarda kalanlar için bildirim yapılmaz.
(1) (Bu kısımda yer alan bağlı olduğu kolluk örgütünün ve ilgili mahalli idarenin görüşü alınarak mahalli ve en büyük mülkiye amiri tarafından ibaresi; 01.12.2004 tarih ve 25657 sayılı Resmi Gazete de yayımlanan 5259 sayılı Kanunun 6 ncı maddesiyle metinde görüldüğü şekilde değiştirilmiştir.)
Madde 0011:
Kat mülkiyetine tabi taşınmaz mal yöneticileri ve kapıcıları, binalarında bildirim dışı kimselerin oturup oturmadığını, çalışıp çalışmadığını, garaj, kömürlük, boş daire gibi bölümlere saklanmalar, sığınmalar, bazı eşya veya maddeleri gizlemeler olup olmadığını kontrol etmekle yükümlüdürler.
Bütün kat sahipleri ve kiracıları ile binada çalışanlar bu konularda yöneticiye yardımcı olmak ve gereken bilgileri vermek zorundadırlar.
Yönetici ve kapıcıların, bu Kanuna aykırılıkları ve diğer şüpheli gördükleri hususları, bağlı oldukları genel kolluk örgütüne bildirmeleri gereklidir.
Madde 0012:
Bu Kanunun bildirimlerle ilgili maddelerinin uygulama biçimi, söz konusu kimlik bildirme belge, defter ve kartlarının şekli, muhtevası, verilişi, alınış, Adalet, İçişleri, Turizm ve Tanıtma ve Devlet İstatistik Enstitüsü işlerine bakan Devlet Bakanlıklarınca müştereken hazırlanacak bir yönetmelikle gösterilir.
Madde 0013:
(29.08.1996 tarih ve 4178 sayılı Kanunun 9 uncu maddesi ile yürürlükten kaldırılmıştır.)
Madde 0014:
Bu Kanuna göre verilecek belgeler ve yapılacak her türlü bildirimler, her çeşit vergi, resim ve harçtan muaftır. Mahkame kararı olmadıkça, yetkili resmî örgütler dışında, hiç kimsenin bunlardan yararlanmasına müsaade edilemez.
Madde 0015:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
2, (1) 3 ve 4 üncü maddelerdeki yükümlülüklerden her birine aykırı hareket edenlere ikiyüzelli Türk Lirası idarî para cezası verilir. (1) (Üstü Çizili İbare 22.11.2016 Tarih ve 29896 Sayılı Resmi Gazetede Yayımlanan 678 Sayılı Khk ile [7071/3 md. ile Aynen Kabul] yürürlükten kaldırılmıştır.)
Madde 0016:
(29.04.2006 tarih ve 26153 sayılı Resmi Gazete de yayımlanan 5490 sayılı Kanunun 71 inci maddesiyle yürürlükten kaldırılmıştır.)
Madde 0017:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
6, 7, 9, 10 ve 11 inci maddelerdeki hükümlere aykırı hareket edenlere yirmi Türk Lirası; kimlik bildirme belgesinde gerçeğe uymayan bilgi verenlere yüz Türk Lirası idarî para cezası verilir.
Madde 0018:
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanunda belirtilen idarî para cezaları, mahallî mülkî amir tarafından verilir.
Ek Madde 0001:
(29.8.1996 tarih ve 4178 sayılı Kanunla eklenmiştir.)
(1) Bu Kanunun uygulanması sırasında genel kolluk kuvvetlerine ait karakollara, il merkezlerinden de sorgulanabilen bilgisayar terminalleri konulur. Bunun için gerekli giderler İçişleri Bakanlığı bütçesine konulacak ödenekten karşılanır.
(2)  (Fıkra 22.11.2016 tarih ve 29896 sayılı Resmi Gazetede yayımlanan 678 Sayılı Khk ile [7071/4 md. ile Aynen Kabul] Değişmiştir.) Bu Kanunun 2 nci maddesinde sayılan özel veya resmi her türlü konaklama tesisleri tüm kayıtlarını bilgisayarda günü gününe tutmak, genel kolluk kuvvetlerinin bilgisayar terminallerine bağlanarak mevcut bilgi, belge ve kayıtları genel kolluk kuvvetlerine anlık olarak bildirmek zorundadırlar.
(3) (Fıkra 22.11.2016 tarih ve 29896 sayılı Resmi Gazetede yayımlanan 678 Sayılı Khk ile [7071/4 md. ile Aynen Kabul] Eklenmiştir) İkinci fıkrada belirtilen genel kolluk kuvvetlerinin terminallerine bağlanmayanlara onbin Türk Lirası, anlık veri göndermeyen veya gerçeğe aykırı kayıt tutanlara beşbin Türk Lirası idari para cezası, mülki idare amirlerince verilir. Bu fiillerin tekrarı halinde işletme ruhsatları iptal edilir. Bu maddeye göre verilen idari para cezaları tebliğinden itibaren bir ay içinde ödenir.
(4) (Fıkra 22.11.2016 tarih ve 29896 sayılı Resmi Gazetede yayımlanan 678 Sayılı Khk ile [7071/4 md. ile Aynen Kabul] Eklenmiştir) Bu Kanunun 2 nci maddesinde sayılan özel veya resmi her türlü konaklama tesisleri, ikinci fıkrada belirtilen genel kolluk kuvvetlerinin terminallerine bağlanmak için gerekli işlemleri bu maddenin yürürlüğe girdiği tarihten itibaren iki ay içinde tamamlar.
(5) (Fıkra 22.11.2016 tarih ve 29896 sayılı Resmi Gazetede yayımlanan 678 Sayılı Khk ile [7071/4 md. ile Aynen Kabul] Eklenmiştir) Bu maddenin uygulanması ile görevi gereği bu verileri kullanan kamu personelinin denetimine ilişkin usul ve esaslar İçişleri Bakanlığı tarafından belirlenir.
Madde 0019:
10.6.1930 tarihli ve 1704 sayılı Otel, Pansiyon, Ticarethane vesair Umumi Müesseselerde Oturan ve Çalışanların Hüviyet Varakası Vermeleri Mevburiyetine dair Kanunu ile bu Kanunun bazı maddelerini tâtil ve tashih icrasına ve bir madde ilavesine dair 14.1.1933 tarih ve 2099 sayılı Kanun yürürlükten kaldırılmıştır.
Geçici Madde 0001:
Bu Kanunun yayım tarihi ile 12 nci madde gereğince hazırlanacak yönetmeliğin yürürlüğe girdiği giriş tarihi arasında geçecek süre içinde 1704 ve 2099 sayılı Kanunların uygulanmasına devam olunur.
Geçici Madde 0002:
Bu kanunun yayımı tarihinden sonra 12 nci maddedeki yönetmelik çıkıncaya kadar 5 inci madde ve 6 ncı maddenin (a) , (c), (d) bentlerini gerekli görülen yerlerde uygulatmaya İçişleri Bakanı yetkilidir.
Geçici Madde 0003:
Bu kanunun 12 nci maddesinde belirtilen yönetmelik bu kanunun yürürlüğe girdiği tarihten itibaren altı ay içinde çıkarılır.
Madde 0020:
Bu kanunun 6 ve 7 nci maddeleri, 6 ncı maddenin (b) bendi hariç, 12 nci maddeye dayanılarak çıkarılacak yönetmeliğin yürürlük tarihinde, diğer maddeleri bu Kanunun yayımı tarihinde yürürlüğe girer.
Madde 0021:
Bu kanun hükümlerini Bakanlar Kurulu yürütür.
Ek Madde 0002:
(Madde 26.05.2008 tarih ve 26887 sayılı Resmi Gazetede yayımlanan Kanun ile Eklenmiştir.)
Bu Kanunun 4 üncü ve 6 ncı maddeleri gereğince verilen sürekli veya geçici olarak çalışanlara ait kimlik bilgileri, genel kolluk kuvvetlerince ilgili Sosyal Güvenlik Kurumu Başkanlığı il müdürlükleri veya merkez müdürlüklerine bildirilir.
Ek Madde 0003:
(Madde 04.04.2015 tarih ve 29316 sayılı Resmi Gazetede yayımlanan 6638 Sayılı Kanun ile Eklenmiştir.)
(Fıkra 30.11.2024 tarih ve 32738 sayılı Resmi Gazetede yayımlanan 7533 Sayılı Kanunun 16. Maddesi ile Değişmiştir.) Araç, gemi/deniz aracı kiralama faaliyeti yürüten gerçek ve tüzel kişilere ait işletmenin sorumlu işletmecileri ve yöneticileri, kiralanan araç bilgileri ile aracı, gemi/deniz aracını kiralayanların kimlik bilgileri ve kira sözleşmesi ile buna ilişkin tüm bilgi, belge ve kayıtları usulüne uygun şekilde bilgisayarda tutmak, genel kolluk kuvvetlerinin her an incelemelerine hazır bulundurmak, bilgisayar terminallerini genel kolluk kuvvetlerinin bilgisayar terminallerine bağlamak ve kiralayan şahıs ile kiralanan araç bilgilerini araç teslimi esnasında genel kolluk kuvvetlerine sistem üzerinden anlık olarak bildirmek ve kiralanan araçlarda GPS cihazı (küresel uydu navigasyon sistemi) bulundurarak, araçlara ait konum bilgisine ilişkin kayıtları üç yıl saklamak zorundadırlar. Ancak araç kiralayanın kamu kurum veya kuruluşu olması hâlinde sadece kamu kurum veya kuruluşuyla yapılan sözleşme ile araç bilgileri sisteme kaydedilir.
(Fıkra 30.11.2024 tarih ve 32738 sayılı Resmi Gazetede yayımlanan 7533 Sayılı Kanunun 16. Maddesi ile Eklenmiştir) Genel kolluk kuvvetleri tarafından tutulan verilerden şahısların devam eden aktif araç kiralamasının olup olmadığı bilgisi araç kiralama faaliyeti yürüten gerçek ve tüzel kişilere ait işletmelerle paylaşılır.
Araç, gemi/deniz aracı (1) kiralama esnasında gerçeğe aykırı kimlik kullananlar ile birinci fıkra kapsamında elde edilen bilgi ve kayıtları, hukuka aykırı olarak kullanan, bir başkasına veren, yayan veya ele geçiren kişi, 26/9/2004 tarihli ve 5237 sayılı Türk Ceza Kanunu hükümlerine göre cezalandırılır.
(Fıkra 30.11.2024 tarih ve 32738 sayılı Resmi Gazetede yayımlanan 7533 Sayılı Kanunun 16. Maddesi ile Değişmiştir.) Birinci fıkrada belirtilen bilgi, belge ve kayıtları bilgisayarda tutmayanlara, bilgisayar terminallerini genel kolluk kuvvetlerinin bilgisayar terminallerine bağlamayanlara, gerçeğe aykırı kayıt tutan veya bilgi verenlere, kiralanan araçlarda GPS cihazı bulundurmayanlara ve araçlara ait konum bilgisine ilişkin kayıtları saklamayanlara doksan dokuz bin sekiz yüz doksan altı Türk Lirası, ilgili bilgi, belge ve kayıtları genel kolluk kuvvetlerinin incelemelerine hazır bulundurmayanlara, kiralayan şahıs ile kiralanan araç bilgilerini araç teslim edilmeden genel kolluk kuvvetlerine sistem üzerinden anlık olarak bildirmeyenlere kırk dokuz bin dokuz yüz otuz sekiz Türk Lirası idari para cezası, mülki idare amirlerince verilir. Bu maddede sayılan fiillerin işlendiği takvim yılı içinde tekrarı halinde en son kesilen para cezasının iki katı uygulanır. Ayrıca sayılan fiillerin işlendiği takvim yılı içinde dördüncü defa işlenmesi halinde işletme ruhsatları iptal edilir. Bu Kanuna göre verilen idari para cezaları tebliğinden itibaren bir ay içinde ödenir. İşlenen bir suçun gizlenmesi amacıyla bilgilerin yok edilmesi halinde işletme ruhsatı iptal edilir. Bu fıkraya göre idari yaptırımların uygulanması ceza soruşturması ve kovuşturması yapılmasına engel değildir.
Bu maddenin uygulanması ile görevi gereği bu verileri kullanan kamu personelinin denetimine ilişkin esas ve usuller İçişleri Bakanlığı tarafından belirlenir.
(1) Altı Çizili İbareler 30.11.2024 tarih ve 32738 sayılı Resmi Gazetede yayımlanan 7533 Sayılı Kanunun 16. Maddesi ile eklenmiştir.
Geçici Madde 0004:
(Madde 04.04.2015 tarih ve 29316 sayılı Resmi Gazetede yayımlanan 6638 Sayılı Kanun ile Eklenmiştir.)
Bu maddenin yürürlüğe girdiği tarihten itibaren altı ay içinde araç kiralama şirketleri tüm kayıtlarını bilgisayarda tutmak ve bilgisayar terminallerini genel kolluk kuvvetlerinin ek 1 inci maddeye göre kurulan bilgisayar terminallerine bağlamak zorundadırlar. Bu şartı yerine getirmeyen işletmelere mülki idare amirlerince on bin Türk Lirası idari para cezası verilir. Bu fiilin tekrarı hâlinde işletme ruhsatları iptal edilir.
Yükleyen: yasinuzunoglu
