2090 sayılı Tabii Afetlerden Zarar Gören Çiftçilere Yapılacak Yardımlar Hakkında Kanun
Yayımlandığı Resmî Gazete Tarihi: 05.07.1977
Yayımlandığı Resmî Gazete Sayısı: 15987
Kabul Tarihi	20.06.1977
Madde 0001: Amaç
Bu Kanunun amacı;yangın, yersarsıntısı, yer kayması, fırtına, taşkın, sel, don, dolu, kuraklık, haşere ve hastalık gibi nedenlerle tarımsal ürünleri, canlı - cansız (toprak dahil) üretim araçları ve tesisleri zarar gören veya yok olan ve bu yüzden çalışma ve üretme imkanları önemli ölçülerde bozulan çiftçilere, köylünün kurmuş olduğu tarımsal amaçlı üretim kooperatiflerine, Devletçe gerekli yardımların yapılmasını sağlamak ve yapılacak yardımlara ilişkin usulü ve esasları belirlemektir.
Madde 0002: Yardımlar
Bu Kanuna göre yapılacak Devlet yardımları;kredi açma, karşılıksız mal veya para verme veya teknik yardım yapma, yapılacak veya onarılacak tesislerin maliyetlerine katılma şekillerinden biri ile olur.
Yardımlarda küçük işletmelerle aile işletmelerine öncelik tanınır.
Afet dolayısıyla çalışma ve üretim imkanları önemli ölçüde bozulmaktan maksat, çiftçinin;
Ürünlerinin canlı - cansız üretim araçlarının ve tesislerinin değer itibariyle en az %40 oranında zarar görmesi, bu zararı diğer tarımsal veya başka gelirleriyle karşılayacak gücü bulunmaması ve kredi veren banka, kooperatif ve benzeri kuruluşlardan bu zararı karşılayacak borç alma imkanı olmaması;
Ürünlerinin, canlı - cansız üretim araçlarının veya tesislerinin % 40 dan az zarar görmesi halinde, kredi alma imkanı olmaması, başka geliri bulunmaması, dolayısiyle tarımsal faaliyetlerini devam ettiremeyecek ve geçimini sağlayamayacak duruma düşmesi,
Halleridir.
Karşılıksız yardım, ancak yukarda, belirtilen koşullarda ve geri ödeme gücü olmadığı saptanan, çiftçilere yapılabilir. Tesis maliyetine katılma, sadece çiftçilerin birlikte kullandıkları ve yararlandıkları araçlar ve tesisler için ve gereğine göre yapılabilir. Tesisin onarılması veya yenisinin sağlanmasına katılma, proje tutarının % 70 ini geçemez.
Bu esaslara göre ve bölgeler itibariyle, çiftçilere hangi afetler için, ne gibi ürünleri, canlı - cansız üretim araçları ve tesisleri için hangi şartlarda ve ne şekilde yardım yapılacağı yönetmelikte açık ve seçik bir şekilde belirtilir.
Zarar ve ziyanların Devletçe herhangi bir suretle karşılanmış olanlara veya tarımsal sigortadan yararlanma imkanı bulunanlara bu kanun gereğince ayrıca yardım yapılmaz.
Madde 0003: Hasar tespit komisyonları
Afetlerden zarar gören çiftçilerin zarar ve ziyanlarının mahiyetini, oranlarını ve tutarlarını tespit etmek, çiftçinin ödeme gücüne göre karşılama şekillerini belirtmek amacıyla her il ve ilçede hasar tespit komisyonları kurulur.
Komisyonlar:
İllerde vali veya adına görevlendireceği yardımcısının başkanlığında;defterdarlık, teknik ziraat müdürlüğü, veteriner müdürlüğü, T.C. Ziraat Bankası Müdürlüğü ve Ziraat Odası Başkanlığından,
İlçelerde, kaymakam veya adına görevlendirilen vekilinin başkanlığında; ilçe Ziraat Mühendisliği, ilçe veteriner hekimliği, mal müdürlüğü, T.C. Ziraat Bankası Müdürlüğü, ziraat odası başkanlığı ile ilgili muhtarlar ve belediye olan yerlerde çiftçi malları koruma başkanlığı yetkililerinden,
Oluşur.
Komisyonların yetkileriyle çalışma yöntemleri yönetmelikte belirtilir.
Madde 0004: Fon kurulması
(03.03.2001 tarih ve 4629 sayılı Kanunun 1/e maddesiyle 01.01.2002 tarihinden geçerli olmak üzere 03.03.2001 tarihinde yürülükten kaldırılmıştır.)
Madde 0005: Fonun yönetilmesi
(03.03.2001 tarih ve 4629 sayılı Kanunun 1/e maddesiyle 01.01.2002 tarihinden geçerli olmak üzere 03.03.2001 tarihinde yürülükten kaldırılmıştır.)
Madde 0006: Hesap dönemi ve denetim
(03.03.2001 tarih ve 4629 sayılı Kanunun 1/e maddesiyle 01.01.2002 tarihinden geçerli olmak üzere 03.03.2001 tarihinde yürürlükten kaldırılmıştır.)
Madde 0007: İstisna ve muaflıklar
Bu Kanunun uygulanması ile ilgili;
(03.03.2001 tarih ve 4629 sayılı Kanunun 1/e maddesiyle 01.01.2002 tarihinden geçerli olmak üzere 03.03.2001 tarihinde yürürlükten kaldırılmıştır.)
Başvurmalar, bildirimler, düzenlenecek senetler, tasarruf belgeleri ve benzeri kağıtlarla, resmi mercilerce ve noterlerce yapılacak işlemler her türlü vergi, harç ve resimlerden muaftır.
Madde 0008:
Bu Kanunun Gıda - Tarım ve Hayvancılık Bakanlığına yüklediği görevleri yürütmek üzere Bakanlık bünyesinde bir Afetler Dairesi kurulur.
(2. Fıkranın: 03.03.2001 tarih ve 4629 sayılı Kanunun 1/e maddesiyle değişen ve 01.01.2002 tarihinden geçerli olmak üzere 03.03.2001 tarihinde yürürlüğe giren şekli.) Daire, bir başkanın yönetiminde başkan yardımcıları ile gerektiği kadar uzmanlık, müdürlük ve bunlara bağlı bürolardan oluşur. Dairenin taşradaki hizmetleri il ziraat ve veteriner kuruluşlarınca yürütülür.
Madde 0009: Ceza hükümleri
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Afet bölgelerinde felakete uğrayanlara bu Kanuna göre bedelli veya bedelsiz olarak verilen iş veya irat hayvanlarını, tohumluk, gübre, mücadele ilacı, alet, makine ve malzeme gibi canlı veya cansız üretim araçlarını veya tesislerini izinsiz olarak iki yıl içinde satan veya devreden yahut başka maksatlarla kullananlara, fiilleri suç oluşturmadığı takdirde, mahallî mülkî amir tarafından ikiyüz Türk Lirasından beşbin Türk Lirasına kadar idarî para cezası verilir. Ayrıca, bu mallara kimin elinde olursa olsun, el konularak mülkiyetinin kamuya geçirilmesine karar verilir. Mevcut olmaması hâlinde malın bedeli tazmin ettirilir.
Madde 0010: Yönetmelik
Bu Kanunun yayımı tarihinden itibaren üç ay içinde, kanunun (1) uygulama şeklini ve kanunun yönetmeliğe bıraktığı hususları düzenlemek üzere bir yönetmelik hazırlanır ve Cumhurbaşkanı (1) kararıyle yürürlüğe konur.
(1) Üstü Çizili İbare 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 32. Maddesi ile madde metninden çıkarılmış ve Bakanlar Kurulu İbaresi Cumhurbaşkanı şeklinde değişmiştir.
Ek Madde 0001:
(03.03.2001 tarih ve 4629 sayılı Kanunun 1/e maddesiyle değişen ve 01.01.2002 tarihinden geçerli olmak üzere 03.03.2001 tarihinde yürürlüğe giren şekli.) (23.07.1995 tarih ve 4123 sayılı Kanunun 7 inci maddesiyle eklenmiştir.) Meydana Gelen tabii afet nedeniyle yitirilen canlı hayvan kayıplarının karşılığı, Tarım İl Müdürlüklerinin yaptığı tespitler üzerinden, hak sahiplerine ayni olarak verilir.
Geçici Madde 0001:
(03.03.2001 tarih ve 4629 sayılı Kanunun 1/e maddesiyle değişen ve 01.01.2002 tarihinden geçerli olmak üzere 03.03.2001 tarihinde yürürlüğe giren şekli.) (28.08.1992 tarih ve 3838 sayılı Kanunun 16 ncı maddesiyle eklenmiştir.) Erzincan, Tunceli ve Gümüşhahane merkez ve ilçelerinde 1992 Mart ayında vuku bulan deprem nedeniyle yitirilen canlı hayvan kayıplarının karşılığı, Tarım İl Müdürlüklerinin yaptığı tespitler üzerinden, hak sahiplerine ayni olarak verilir.
Madde 0011: Yürürlük ve yürütme
Bu Kanunun hükümleri 28 Şubat 1977 tarihinden itibaren yürürlüğe girer.
Madde 0012:
Bu Kanunu Bakanlar Kurulu yürütür.
Yükleyen: yasinuzunoglu
