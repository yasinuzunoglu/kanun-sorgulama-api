2914 sayılı Yüksek Öğretim Personel Kanunu
Yayımlandığı Resmî Gazete Tarihi: 13.10.1983
Yayımlandığı Resmî Gazete Sayısı: 18190
Kabul Tarihi	11.10.1983
Madde 0001: Amaç
Bu Kanunun amacı, 04.11.1981 tarih ve 2547 sayılı Yükseköğretim Kanununda yer alan öğretim elemanlari tanımına giren personeli sınıflandırmak, aylıklarını ve ek göstergelerini düzenlemek, derece yükseltilmesi ve kademe ilerlemesinin şekil ve şartları ile, sosyal haklardan yararlanma, ek ders ücreti, üniversite, idari görev ve geliştirme ödeneklerinin miktarını tespit etmek, emekli ve yabancı öğretim elemanlarının sözleşmeli olarak çalıştırılma usul ve esaslarını belirlemektir.
Madde 0002: Kapsam
Bu Kanun 04.11.1981 tarih ve 2547 sayılı Yükseköğretim Kanununa tabi üniversite öğretim elamanlarının aylık, ödenek ve sair özlük haklarını kapsar.
Madde 0003: Öğretim elemanlarının sınıflandırılması
(Madde 06.03.2018 tarih ve 30352 sayılı Resmi Gazetede yayımlanan 7100 Sayılı Kanunun 13. Maddesi ile Değişmiştir.)
Bu Kanuna tabi öğretim elemanlarının sınıfları ile başlangıç dereceleri aşağıda gösterilmiştir.
A) Öğretim üyeleri sınıfı:
Bu sınıf; profesörler, doçentler ve doktor öğretim üyelerinden oluşur.
a) Profesörler, profesör kadrosuna atandıkları tarihi izleyen aybaşından itibaren birinci derecenin,
b) Doçentler, doçent kadrosuna atandıkları tarihi izleyen aybaşından itibaren üçüncü derecenin,
c) Doktor öğretim üyeleri, doktor öğretim üyesi kadrosuna atandıkları tarihi izleyen aybaşından itibaren beşinci derecenin,
ilk kademe aylığını alırlar.
Yukarıdaki (a), (b) ve (c) bentlerine göre üst dereceye atananlar, bu dereceleri kazanılmış hak olarak aldıktan sonra geçirecekleri her yıl için bir kademe ilerlemesinden yararlanırlar.
B) Öğretim görevlileri sınıfı:
Bu sınıf, öğretim görevlilerinden oluşur.
C) Araştırma görevlileri sınıfı:
Bu sınıf, araştırma görevlilerinden oluşur.
Öğretim görevlileri ve araştırma görevlilerinin giriş dereceleri (657 sayılı Devlet Memurları Kanununun değişik 36 ncı maddesinin Ortak Hükümleri ile getirilen kademe ilerlemesi ve derece yükselmesine ilişkin hükümleri hariç) Devlet Memurları Kanunu hükümleri uyarınca öğrenim niteliğine ve süresine göre tespit edilecek kazanılmış hak aylık derece ve kademelerine iki derece eklenmek suretiyle belirlenir.
Madde 0004: Öğretim elemanlarının görev aylıkları
Öğretim elemanlarının bu Kanunun 3 üncü maddesine göre tespit edilen görev aylıkları kazanılmış hak teşkil etmeyip, aylık ödemelerine esas tutulur ve bu Kanun kapsamından çıkmaları halinde dikkate alınmaz.
Öğretim üyelerinden 3 üncü maddenin (A) bendinde gösterilen kadrolara atandıkları tarihte kazanılmış hak aylık dereceleri; unvanları için öngörülen giriş derecelerinin üzerinde olanlar ile, bu kadrolara derece yükselmesi suretiyle ulaşanlar hakkında 657 sayılı Devlet Memurları Kanununun değişik 161 inci maddesi uygulanır ve kazanılmış hak aylıkları başlangıç derecelerinin ileri kademelerine gelenlerin aylıkları, bu kademeler üzerinden ödenir. Bunların başarılı geçen hizmet süreleri, kazanılmış hak derecelerinde kademe ilerlemesi yapılmak suretiyle değerlendirilir.
Madde 0005: Gösterge tablosu ve ek göstergeler
Üniversite öğretim elamanlarının aylıklarının hesaplanmasında, Devlet memurlarının aylıklarına esas olan gösterge tablasu ve katsayı dikkate alınır.
(09.04.1990 tarih ve 418 sayılı KHK. nın 28 inci maddesiyle değişen şekli.) (Anayasa Mahkemesinin 05.02.1992 tarih ve E.1990/22, K.1992/6 Sayılı Kararı ile iptal edilmiştir.) (Yeniden düzenleme: 18.05.1994 tarih ve 527 sayılı KHK. md. 20 ) Aylıkların hesabında ayrıca, bu Kanuna ekli ek gösterge cetvelinde unvan ve derecelere göre belirlenen ek gösterge rakamları dikkate alınır.
(3. Fıkra: 09.04.1990 tarih ve 418 sayılı KHK. nın 28 inci maddesiyle yürürlükten kaldırılmıştır.)
Madde 0006: Doktora veya tıpta uzmanlık öğrenimi, doçent kadrosuna atanma
Yükseköğrenimi tamamladıktan sonra, hizmete girmeden önce veya hizmet sırasında yüksek lisans veya yükseköğrenim üstü uzmanlık öğrenimi görenlere, bir kademe ilerlemesi; tıpta uzmanlık belgesi alanlara veya doktora yapanlara ve doçentlik unvanını alarak doçent kadrosuna atananlara bir derece yükselmesi uygulanır.
Madde 0007: Derece yükseltilmesi
Öğretim elemanları;
Yükselebilecekleri derecede aynı unvanla boş bir kadronun bulunması,
Derecesi içinde en az üç yıl bulunmuş ve bu derecenin üçüncü kademe aylığını bir yıl fiilen almış olmaları,
Bu süre içinde olumlu sicil almış bulunmaları,
Şartıyla bir üst dereceye yükseltilebilirler.
Madde 0008: Kademe ilerlemesi
Öğretim elemanlarının kademe ilerlemesi, bulundukları kademede en az bir yıl çalışmış ve olumlu sicil almış olmalarına ve aynı derecede ilerlenebilecek bir kademenin bulunmasına bağlıdır.
Kademe ilerlemesi, ilgililerin hak kazandıkları tarihten geçerli olmak üzere yapılır.
Madde 0009: Derece yükseltilmesi ve kademe ilerlemesinde onay makamı
Derece yükseltilmesi ve kademe ilerlemesi, üniversite rektörünün onayı ile yapılır.
Madde 0010: Haklardan yararlanma
Öğretim elamanları, 657 sayılı Devlet Memurları Kanununun 187- 213 üncü maddeleri ile düzenlenen sosyal hak ve yardımlardan faydalanırlar.
Madde 0011: Ek ders ücreti
(1. Fıkranın: 03.07.2001 tarih ve 24451 sayılı Resmi Gazete de yayımlanan 4689 sayılı Kanunun 4 üncü maddesiyle değişen ve 01.09.2001 tarihinden geçerli olarak yürürlüğe giren şekli.) 2547 sayılı Yükseköğretim Kanununun 36 ncı maddesine göre haftalık okutulması mecburi ders yükü saati dışında, kısmi statüde bulunanlar dahil öğretim elemanlarına görev unvanlarına göre Maliye Bakanlığının görüşü üzerine Yükseköğretim Kurulu tarafından belirlenen (1) mecburi ve isteğe bağlı dersler ve diğer faaliyetler için bu ders ve faaliyetlerin haftalık ders programında yer alması ve fiilen yapılması şartıyla normal öğretimde en çok yirmi saate kadar, ikinci öğretimde ise en çok on saate kadar ek ders ücreti ödenir. Ders yüklerinin tamamlanmasında öncelikle normal örgün öğretimde verilen ders ve faaliyetler dikkate alınır.
(03.07.2001 tarih ve 24451 sayılı Resmi Gazete de yayımlanan 4689 sayılı Kanunun 4 üncü maddesiyle değişen ve 01.09.2001 tarihinden geçerli olarak yürürlüğe giren şekli.) Öğretim elemanlarının teorik derslerle yaptırdıkları uygulama, yönettikleri tez, seminer ve doktora çalışmalarının ve ara sınavların ne ölçüde ders yükünden sayılacağı Yükseköğretim Kurulunca belirlenir. Ara sınavlar için Yükseköğretim Kurulunca öğrenci sayısı göz önünde bulundurulmak suretiyle tespit edilecek ders yükü beş saati, diğer faaliyetler için belirlenecek ders yükü ise bir saati geçemez. Teorik dersler dışındaki faaliyetlerin ders yükünün tamamlanmasından sonraki kısmı ek ders ücretinin hesabında dikkate alınır. Ancak mecburi ders yükünün tamamlanmasında ve ek ders ücretinin hesabında, teorik dersler dışındaki faaliyetlerin haftalık en fazla on saatlik kısmı dikkate alınır, kalan kısmı ise maaş karşılığı sayılır.
(09.04.1990 tarih ve 418 sayılı KHK. nin 29 uncu maddesiyle değişen şekli.) (Anayasa Mahkemesi nin 05.02.1992 tarih ve E.1990/22, K.1992/6 Sayılı Kararı ile iptal edilmiştir.) (Yeniden düzenleme: 18.05.1994 tarih ve 527 sayılı KHK. 21 md.) Dersi veren öğretim elemanına her ders için ayrı ayrı olmak üzere yarı yıl ve yıl sonu dönemlerinde her 50 öğrenci için 300 gösterge rakamının Devlet Memurları Kanununa göre aylıklar için belirlenen katsayı ile çarpımı sonucu bulunacak tutarda sınav ücreti ödenir. Öğrenci sayısının hesabında küsurlar tama iblağ edilir ve 500 öğrenciden fazlası dikkate alınmaz. Ara sınavlar ve bütünleme sınavları için sınav ücreti ödenmez.
(03.04.1998 tarih ve 4359 sayılı Kanunun 14 üncü maddesiyle değişen şekli.) Ek ders ücreti, aşağıdaki göstergelerin Devlet Memurları Kanununa göre aylıklar için belirlenen katsayı ile çarpımından oluşur. (1)
Unvanı	Ek Ders Ücreti Göstergesi
Profesör	300
Doçent	250
Doktor Öğretim Üyesi (1)	200
Öğretim Görevlisi ve Okutman (1)	160
(09.04.1990 tarih ve 418 sayılı KHK. nın 29 uncu maddesiyle yürürlükten kaldırılmıştır.)
Yükseköğretim Kurumlarının kadrolarında olmayıp bu unvanları taşıyanlardan ders saati başına görevlendirilenlerin sosyal güvenlik kuruluşlarından almakta oldukları aylıklar bu şekilde görevlendirilmeleri nedeniyle kesilmez.
Müfredat programları uyarınca normal çalışma günlerinde çalışma saatinin bitiminden ve saat 17.00 den sonra başlayan gece öğretimi ile hafta tatili, yarı yıl veya yaz tatillerinde yapılan öğretimde yukarıdaki şekilde hesaplanan ek ders ücretleri % 60 zamlı ödenir. Yaz ve yarı yıl tatillerinde yapılan öğretim için verilecek ek ders ücretinin hesabında ders yükü dikkate alınmaz. (2)
Bu maddede yeralan ek ders ücreti göstergeleri 3/4/1998 tarih ve 4359 sayılı Kanunun 14 üncü maddesi ile değiştirilmiş ve metne işlenmiştir.
Bu maddedeki ek ders ücreti göstergeleri uygulaması ile ilgili olarak getirilen, 27.06.1989 tarih ve 375 sayılı KHK nin Geçici 2 nci maddesi hükmü için, bu Kanunun işlenemeyen hükümlerine bakınız.
(Bu kısımda yer alan aşağıda belirlenen ibaresi; 27.04.2005 tarih ve 25798 sayılı Resmi Gazete de yayımlanan 5335 sayılı Kanunun 28/c madesiyle, 01.09.2005 tarihinden geçerli olarak metinde görüldüğü şekilde değiştirilmiştir.)
(1) Yardımcı Doçent İbaresi 06.03.2018 Tarih ve 30352 Sayılı Resmi Gazetede Yayımlanan 7100 Sayılı Kanunun 15. Maddesi ile Doktor Öğretim Üyesi şeklinde değişmiş ve Üstü Çizili İbare madde metninden çıkarılmıştır.
Madde 0012: Üniversite Ödeneği
(20.03.1997 tarih ve 570 sayılı KHK. nin 4 üncü maddesiyle değişen şekli.) 657 sayılı Devlet Memurları Kanununa tabi en yüksek Devlet memuru bürüt aylık (ek gösterge dahil) tutarının;
1)	Profesörlerden Rektör, Rektör Yardımcısı, Dekan, Dekan Yardımcısı, Yüksekokul Müdürü olanlar ile Profesör kadrosunda üç yılını tamamlamış bulunanlara	% 245 i,
2)	Diğer Profesör kadrosunda bulunanlara	% 215 i,
3)	Doçent kadrosunda bulunanlara	% 175 i,
4)	 (Bent 06.03.2018 tarih ve 30352 sayılı Resmi Gazetede yayımlanan 7100 Sayılı Kanunun 14. Maddesi ile Değişmiştir.) Doktor öğretim üyesi kadrosunda bulunanlara	% 175 i
5)	Diğer Öğretim elemanlarından;
a)	Birinci dereceden aylık alanlara	% 130 u,
b)	İkinci dereceden aylık alanlara	% 117 si,
c)	Üçüncü dereceden aylık alanlara	% 110 u,
d)	Dördüncü ve beşinci dereceden aylık alanlara	% 104 ü,
e)	Diğer derecelerden aylık alanlara	% 98 i,
Her ay üniversite ödeneği olarak ödenir.
Bu ödenek damga vergisi hariç herhangi bir vergiye tabi tutulmaz ve kısmi statüde görev yapanlara ödenmez.
Madde 0013: İdari görev ödeneği
(1. Fıkranın: 20.03.1997 tarih ve 570 sayılı KHK. nin 5 inci maddesiyle değişen şekli.) Almakta oldukları aylık gösterge ve ek gösterge brüt tutarının; Rektörlere %70 i, Rektör Yardımcıları ve Dekanlara %30 u, Dekan Yardımcıları, Enstitü ve Yüksekokul Müdürleri, Konservatuar Müdürleri ile Bölüm Başkanlarına %20 si, Enstitü, Yüksekokul ve Konservatuar Müdür Yardımcılarına %15 i idari görev ödeneği olarak ayrıca ödenir. Birden fazla idari görevi bulunanlara İdari Görev Ödeneğinden en yüksek olanı verilir.
Bu Kanuna tabi olmayan kişiler arasından tayin olunan rektörlere, 657 sayılı Devlet Memurları Kanununa göre birinci derece memur son kademe aylığı (en yüksek ek gösterge dahil) ile bunun bir katı tutarında ek ödemede bulunulur. Bu Kanunun 10 uncu maddesi hükümleri, bunlar hakkında da uygulanır. Bunlardan emekli iken atananların emekli aylıklarının ödenmesine devam olunur, diğerleri genel hükümlere göre T.C. Emekli Sandığı ile ilgilendirilir.
Madde 0014: Geliştirme ödeneği
(03.04.1998 tarih ve 4359 sayılı Kanunun 15 inci maddesiyle değişen şekli.) Diğer yükseköğretim kurumlarına göre sosyo-ekonomik açıdan daha az gelişmiş yerlerde öğretim yapan ve/veya yeterli sayıda öğretim elemanı sağlanamayan yükseköğretim kurumları ile bunların bölümlerinde görevli öğretim elemanlarına; almakta oldukları aylık gösterge ve ek gösterge toplamının 657 sayılı Devlet Memurları Kanunu uyarınca belirlenen aylık katsayı ile çarpımı sonucu bulunacak miktarın beş katına kadar geliştirme ödeneği ödenebilir.
Geliştirme ödeneği verilecek yükseköğretim kurumları, ödeneğin verilmesine ilişkin usul ve esaslar ile oran veya miktarları, bu ödenekten yararlanma süresi ile yararlanamayacak olanlar ve diğer hususlar Yükseköğretim Kurulu ile Milli Eğitim Bakanlığının görüşü ve Maliye Bakanlığının teklifi üzerine Bakanlar Kurulu Kararı ile tespit edilir.
Bu ödenek damga vergisi hariç herhangi bir vergi ve kesintiye tabi tutulmaz.
Madde 0015: Devlet konservatuvarlarının öğretim elemanları
(22.08.1989 tarih ve 378 sayılı KHK. nin 8 inci maddesiyle değişen şekli.) Yükseköğretim kurumlarının 657 sayılı Devlet Memurları Kanununun değişik ek geçici 16 ncı maddesinde unvanları belirtilen personeli, Yükseköğretim Kurulunun onayı ile sözleşmeli olarak istihdam edilebilir. Bu elemanların sözleşme esasları, bunlara ödenebilecek ücretin üst sınırları ve sağlanacak sosyal yardımlar ile diğer mali haklar; Yükseköğretim Kurulunun önerisi, Maliye ve Gümrük Bakanlığının görüşü üzerine Bakanlar Kurulunca kararlaştırılır.
Madde 0016: Yabancı öğretim elemanlarına ödenecek ücretler
2547 sayılı Yükseköğretim Kanununun 34 üncü maddesine göre sözleşmeli olarak çalıştırılacak yabancı uyruklu öğretim elemanlarına ödenecek ücret, Bakanlar Kurulunca belirlenecek esaslar dahilinde Yükseköğretim Kurulunca tespit edilir.
Madde 0017: Emekli öğretim elemanlarının sözleşmeli istihdamı
Üniversiteler, ihtiyaç duydukları dallarda 5434 sayılı T.C. Emekli Sandığı veya 506 sayılı Sosyal Sigortalar Kanununa göre 65 yaşını doldurmak suretiyle emekli olmuş öğretim elemanlarını emekli aylıkları kesilmeksizin ve yaş kaydı aranmaksızın sözleşme ile çalıştırabilirler. Bu gibilere ödenecek ücret Bakanlar Kurulunca belirlenecek esaslar dahilinde Yükseköğretim Kurulu tarafından tespit edilir.
Madde 0018: Geçici görev
Öğretim elemanları ile tabi oldukları özel kanunlarda mani hüküm bulunmayan diğer kamu görevlileri, rektörün görüşü veya ilgili kuruluşun muvafakatı ile yükseköğretim üst kuruluşlarında her seferinde altı ayı geçmemek üzere geçici olarak görevlendirilebilirler.
Madde 0019: Diğer kurum mensuplarını ilgilendiren hükümler
Bu Kanun hükümleri, 7163 sayılı Kanunla kurulan Türkiye ve Orta Doğu Amme İdaresi Enstitüsü kadrosunda çalışan profesörler, öğretim ve araştırma mütehassısları (doçentler gibi), öğretim görevlileri, okutmanlar (1) ve asistanlar hakkında da uygulanır.
Bu Enstitüde görevli asistanlar hakkında araştırma görevlisi gibi işlem yapılır.
Bu Kanun hükümleri gereğince Yükseköğretim Kurulu, 2547 sayılı Yükseköğretim Kanunu gereğince de Üniversitelararası Kurul tarafından alınan kararlar bu Enstitü mensuplarına da aynen uygulanır.
(1) (Üstü Çizili İbare 06.03.2018 Tarih ve 30352 Sayılı Resmi Gazetede Yayımlanan 7100 Sayılı Kanunun 15. Maddesi ile madde metninden çıkarılmıştır.)
Madde 0020: Uygulanacak diğer kanun hükümleri
Bu Kanunda hüküm bulunmayan hallerde 2547 sayılı Yükseköğretim Kanunu ile 657 sayılı Devlet Memurları Kanunu hükümleri uygulanır.
Madde 0021: Kaldırılan hükümler
25.06.1973 tarih ve 1765 sayılı Üniversite Personel Kanunu ile bu Kanunda değişiklik yapan diğer kanun hükümleri yürürlükten kaldırılmıştır.
Ek Madde 0001: Eğitim Öğretim Ödeneği
(24.11.1994 tarih ve 4048 sayılı Kanunun 4 üncü maddesiyle eklenmiştir.) (20.03.1997 tarih ve 570 sayılı KHK. nin 6 ncı maddesiyle değişen şekli.) 04.11.1981 tarih ve 2547 sayılı Kanunun 33 üncü maddesi ve 39 uncu maddesinin ikinci fıkrası uyarınca yurtdışına gönderilenler ile anılan Kanunun 38 inci maddesine göre diğer kurum ve kuruluşlarda görevlendirilenlerden yüksek öğretim kurumlarındaki kadro görevini yapmayanlar hariç olmak üzere Yükseköğretim Kurumlarında görevli öğretim elemanlarına en yüksek Devlet memuru aylığı (ek gösterge dahil) brüt tutarının on ikide biri, her ay aylıklarla birlikte Eğitim Öğretim Ödeneği olarak ödenir. Bu ödenek damga vergisi hariç herhangi bir vergi ve kesintiye tabi tutulmaz.
Ek Madde 0002: Makam Tazminatı
(20.03.1997 tarih ve 570 sayılı KHK. nin 7 nci maddesiyle eklenmiştir.) Bu Kanuna ekli Makam Tazminatı Cetvelinde yazılı kadro ve görev ünvanlarına atananlara hizalarında belirtilen gösterge rakamlarının memur aylıklarına uygulanan katsayı ile çarpımı sonucu bulunan miktarda Makam Tazminatı ödenir. Makam Tazminatı damga vergisi hariç herhangi bir vergiye tabi tutulmaz. Makam tazminatının hakedilmesinde ve ödenmesinde aylıklara ilişkin hükümler uygulanır. Bu tazminattan yararlananlara ayrıca diğer kanunlarda belirtilen Yüksek Hakimlik Tazminatı ve Makam Tazminatı ödenmez.
Ek Madde 0003: Yükseköğretim tazminatı
(Madde 14.11.2014 tarih ve 29175 sayılı Resmi Gazetede yayımlanan 6564 sayılı Kanun ile 15.11.2014 tarihinden itibaren yürürlüğe girmek üzere eklenmiştir.)
Devlet Memurları Kanununa tabi en yüksek Devlet memuru brüt aylık (ek gösterge dâhil) tutarının;
a) Profesör kadrosunda bulunanlara %100'ü,
b) Doçent kadrosunda bulunanlara %100'ü,
c) Doktor Öğretim Üyesi (1) kadrosunda bulunanlara %100'ü,
d) Araştırma Görevlisi kadrosunda bulunanlara %115'i,
e) Öğretim Görevlisi ve Okutman (1) kadrosunda bulunanlara %115'i,
f)  (Bent 06.03.2018 tarih ve 30352 sayılı Resmi Gazetede yayımlanan 7100 Sayılı Kanunun 15. Maddesi ile Yürürlükten Kaldırılmıştır.)
oranında her ay yükseköğretim tazminatı ödenir.
Bu tazminata hak kazanılmasında ve ödenmesinde aylıklara ilişkin hükümler uygulanır. Bu maddeye göre ödenecek tazminat, damga vergisi hariç herhangi bir vergiye tabi tutulmaz ve ilgili mevzuatı uyarınca ödenmekte olan zam, tazminat, ödenek, döner sermaye ek ödemesi, ikramiye, ücret ve her ne ad altında olursa olsun yapılan benzeri ödemelerin hesabında dikkate alınmaz.
(1) Yardımcı Doçent İbaresi 06.03.2018 Tarih ve 30352 Sayılı Resmi Gazetede Yayımlanan 7100 Sayılı Kanunun 15. Maddesi ile Doktor Öğretim Üyesi şeklinde değişmiş ve Üstü Çizili İbare madde metninden çıkarılmıştır.
Ek Madde 0004: Akademik teşvik ödeneği
(Madde 14.11.2014 tarih ve 29175 sayılı Resmi Gazetede yayımlanan 6564 sayılı Kanun ile 01.01.2015 Tarihinden itibaren yürürlüğe girmek üzere üzere eklenmiştir.)
Her bir takvim yılı için, bir önceki yıl, bilim, teknoloji ve sanata katkı sağlayıcı nitelikte yurt içinde veya yurt dışında sonuçlandırılan proje, araştırma, yayın, tasarım, sergi, patent ile çalışmalarına yapılan atıflar, bilim kurulu bulunan uluslararası düzeydeki toplantılarda tebliğ sunma ve almış olduğu akademik ödüller esas alınarak öğretim elemanları için yüz puan üzerinden yıllık akademik teşvik puanı hesaplanır.
Akademik teşvik puanı otuz ve üzerinde olanlara, Devlet Memurları Kanununa tabi en yüksek Devlet memuru brüt aylık (ek gösterge dâhil) tutarının;
a) Profesör kadrosunda bulunanlar için %100'üne,
b) Doçent kadrosunda bulunanlar için %90'ına,
c) Doktor Öğretim Üyesi (1) kadrosunda bulunanlar için %80'ine,
d) Araştırma Görevlisi kadrosunda bulunanlar için %70'ine,
e) Öğretim Görevlisi ve Okutman (1) kadrosunda bulunanlar için %70'ine,
f)  (Bent 06.03.2018 tarih ve 30352 sayılı Resmi Gazetede yayımlanan 7100 Sayılı Kanunun 15. Maddesi ile Yürürlükten Kaldırılmıştır.)
aldıkları akademik teşvik puanının yüze bölünmesi suretiyle bulunacak oranın uygulanması suretiyle hesaplanan tutarda akademik teşvik ödeneği verilir.
Bu madde uyarınca yapılacak ödeme; bu Kanun uyarınca aylık ödendiği sürece ve kadrolarının bulunduğu yükseköğretim kurumları tarafından şubat ayının on beşinden itibaren on iki ay süreyle her ayın on beşinde yapılır, damga vergisi hariç herhangi bir vergiye tabi tutulmaz. İlgili mevzuatı uyarınca ödenmekte olan zam, tazminat, ödenek, döner sermaye ek ödemesi, ikramiye, ücret ve her ne ad altında olursa olsun yapılan benzeri ödemelerin hesabında dikkate alınmaz.
Bilim alanlarının özellikleri ve öğretim elemanlarının unvanlarına göre akademik teşvik puanlarının hesaplanmasında esas alınacak faaliyetlerin ayrıntılı özellikleri ve bu faaliyetlerin puan karşılıkları, akademik teşvik toplam puanının %30'unu geçmemek üzere her bir akademik faaliyet türünün toplam puanın hesaplanmasındaki ağırlıkları, akademik teşvik puanının hesaplanmasına ilişkin usul ve esaslar ile bu hesaplamaları yapacak komisyonun oluşumu ile diğer hususlar; Yükseköğretim Kurulunun önerisi, Maliye Bakanlığının görüşü ve Millî Eğitim Bakanlığının teklifi üzerine Bakanlar Kurulu tarafından yürürlüğe konulan yönetmelikle belirlenir.
Bu madde hükümleri, Türk Silahlı Kuvvetleri kadrolarında bulunan öğretim elemanları hakkında da uygulanır.
(1) Yardımcı Doçent İbaresi 06.03.2018 Tarih ve 30352 Sayılı Resmi Gazetede Yayımlanan 7100 Sayılı Kanunun 15. Maddesi ile Doktor Öğretim Üyesi şeklinde değişmiş ve Üstü Çizili İbare madde metninden çıkarılmıştır.
Geçici Madde 0001:
657 sayılı Devlet Memurları Kanununa tabi öğretmenlerden 28/3/1993 tarih ve 2809 sayılı Kanunun geçici 3 üncü maddesi ile aynı Kanun kapsamına alınanlardan yükseköğrenim kurumlarında istihdamına ihtiyaç duyulanların bu Kanun hükümlerine göre intibakları, 30/6/1984 tarihi itibariyle yapılır.
Geçici Madde 0002:
Öğretim elemanlarına ve geçici 1 inci madde kapsamına girenler bu Kanunun 12 inci maddesi uyarınca ödenecek Üniversite Ödeneğinin, 1765 sayılı Üniversite Personel Kanununun değişik 16 ncı maddesi uyarınca halen ödenmekte olan iş güçlÜğü, iş riski, temininde güçlük zammı ile tamgün ödeneği tutarından az olması halinde aradaki net fark, üniversite ödeneği bu miktara ulaşıncaya kadar, hiçbir vergi ve kesintiye tabi tutulmaksızın ödenir.
Geçici Madde 0003:
Öğretim elemanlarına bu Kanunun 5 inci maddesine göre verilecek ek göstergeleri, 31.12.1983 tarihinde yararlanmakta oldukları ek göstergelerden düşük olamaz.
Geçici Madde 0004:
01.01.1984 tarihinde yükseköğretim kurumlarında görev yapmakta olanlar ile bu kurumların kadroları ile ilişkileri devam eden, askerlik görevlerini yapmakta olan ve bu Kanun kapsamına giren öğretim elemanlarının intibakları, 657 sayılı Devlet Memurları Kanunu hükümleri uyarınca öğrenim niteliğine ve süresine göre (657 sayılı Kanunun değişik 36 ncı maddesinin Ortak Hükümleri ile getirilen kademe ilerlemesi ve derece yükselmesi hariç) başlayabilecekleri derece ve kademe esas alınmak suretiyle bu Kanun ve Devlet Memurları Kanununa göre rektörlüklerce (Geçici 1 inci madde kapsamına girenler hariç) üç ay içinde yapılır.
İntibak sonucunda kazanılmış hak aylık dereceleri kadro derecelerinin üzerinde olanlara, kazanılmış hak aylıkları esas alınarak ödemede bulunulur.
Geçici Madde 0005:
Geçici 4 üncü madde hükmü saklı kalmak üzere bu Kanunun yürürlüğe girdiği tarihten önce doçent kadrosuna atanmış bulunanların görev aylıkları, bir üst derecenin aynı kademesine yükseltilir.
Geçici Madde 0006:
06.11.1981 tarihinde Boğaziçi Üniversitesi ile Orta Doğu Teknik Üniversitesinde 657 sayılı Devlet Memurları Kanunu hükümlerine tabi olmadan çalışan öğretim elemanları dışında kalan personelden 657 sayılı Kanuna göre intibaklarının yapılmasını istemeyerek, 01.01.1984 tarihinden itibaren 30 gün içinde müracaat edenlere, kıdem tazminatları ödenir ve kurumları ile ilişkileri kesilir.
Bunlara ödenecek kıdem tazminatı, görevden ayrıldıkları tarihteki kazanılmış hakları dikkate alınarak hesaplanır. Ancak, bu şekilde hesaplanacak kıdem tazminatının miktarı 30.09.1982 tarihinde hak kazanabilecekleri kıdem tazminatından fazla olamaz.
2547 sayılı Yükseköğretim Kanununun yürürlüğe girdiği 06.11.1981 tarihi ile bu Kanunun yürürlüğe girdiği tarih arasında görevden ayrılanlar hakkında da, görevden ayrıldıkları tarih dikkate alınarak yukarıdaki hükümler uygulanır.
30.09.1982 tarihinden sonra görevden ayrılanların bu tarih ile görevden ayrıldıkları tarih arasında geçen hizmetleri, primlerinin ödenmesi kaydıyla 506 sayılı Sosyal Sigortalar Kanununa tabi olarak geçmiş sayılır.
Geçici Madde 0007:
04.11.1981 tarih ve 2547 sayılı Yükseköğretim Kanununun 24/9/1982 tarih ve 2708 sayılı Kanun ile değişik geçici 23 üncü maddesinde belirtilen ve sözleşmeli olarak çalıştırılan öğretim elemanları ile idari personel 30/9/1984 tarihine kadar sahip oldukları statü içinde çalıştırılırlar. Bu tarihten sonra genel hükümlere tabi olurlar.
Geçici Madde 0008:
İlgili kanunda gerekli değişiklik yapılıncaya kadar, Yükseköğretim Kurulu üyeleri ile Yükseköğretim Denetleme Kurulu üyeleri, 657 sayılı Devlet Memurları Kanununun 187 - 213 üncü maddeleri ile düzenlenen sosyal haklardan yararlanırlar.
Ancak, bu üyelerden T. C. Emekli Sandığı ile Sosyal Sigortalar Kurumundan emekli olanlar bu kuruluşlarca aynı sosyal haklardan ayrıca yararlandırılmazlar.
(26.06.1984 tarih ve 241 sayılı KHK. nin 32 nci maddesiyle eklenmiştir.) (24.11.1994 tarih ve 4048 sayılı Kanunun 5 inci maddesiyle değişen şekli.) T.C. Emekli Sandığı iştirakçisi olan Yükseköğretim Kurulu Başkanı, Yükseköğretim Yürütme Kurulu Üyeleri ile Yükseköğretim Denetleme Kurulu üyelerinin emekli keseneklerinin hesabında aşağıdaki ek göstergeler esas alınır. Emekli İken Yükseköğretim Yürütme Kurulu veya Yükseköğretim Denetleme Kurulu Üyeliklerine geçirilenlerin emekli aylıklarının ödenmesinde de aynı göstergeler esas alınır.
(Tablo 05.07.2022 tarih ve 31887 Sayılı Resmi Gazetede Yayımlanan 7417 Sayılı Kanunun 10. Maddesi ile 01.01.2023 tarihinden itibaren yürürlüğe girecek şekilde Değişmiştir.)
Unvanı 	 Derece 	 Ek Göstergeler
Yükseköğretim Kurulu Başkanı 	 1 	 8000
Yükseköğretim Kurulu Üyeleri 	 1 	 7800
Yükseköğretim Denetim Kurulu Üyeleri 	 1 	 7800
Geçici Madde 0009:
(14.01.1988 tarih ve 311 sayılı KHK. nin 8 inci maddesiyle eklenmiştir.) 2547 sayılı Yükseköğretim Kanunun yürürlüğe girmesinden önce Profesörlük unvanını almış olup da 78 sayılı Kanun Hükmünde Kararname ile ihdas edilen profesörlük kadrolarına atanamamış olanlar, bu Kanunun 5 inci maddesinde profesör kadrosunda bulunanlar için öngörülen ek göstergeler ile 241 sayılı Kanun Hükmünde Kararname nin değişik 39 uncu maddesine göre profesör kadrosunda üç yılı tamamlamış olanlar için öngörülen makam tazminatından profesör kadrosuna atanma şartı aranmaksızın yararlandırılırlar.
Geçici Madde 0010:
(Madde 14.11.2014 tarih ve 29175 sayılı Resmi Gazetede yayımlanan 6564 sayılı Kanun ile eklenmiştir.)
Ek 4 üncü maddede belirtilen yönetmelik dört ay içinde yürürlüğe konur. Ek 4 üncü maddenin birinci fıkrasına göre ilk defa akademik teşvik puanı hesaplanması, 2015 yılında yapılan faaliyetler esas alınmak suretiyle 2016 yılı için yapılır.
Madde 0022: Yürürlük
Bu Kanunun;
Geçici 7 nci maddesi hükümleri; 30.09.1983 tarihinden geçerli olmak üzere yayımı tarihinde,
Geçici 8 inci maddesi ile atıfta bulunulan 657 sayılı Devlet Memurları Kanununun 208 - 210 uncu maddelerine ilişkin hükümleri yayımı tarihinde,
Diğer hükümleri 01.01.1984 tarihinde,
Yürürlüğe girer.
Madde 0023: Yürütme
Bu Kanun hükümlerini Bakanlar Kurulu yürütür.
Ek Gösterge Cetveli
(Tablo 05.07.2022 tarih ve 31887 Sayılı Resmi Gazetede Yayımlanan 7417 Sayılı Kanunun 10. Maddesi ile 01.01.2023 tarihinden itibaren yürürlüğe girecek şekilde Değişmiştir.)
EK GÖSTERGE CETVELİ
Kadro Unvanı 	 Derece 	 Ek Göstergeler
a) Profesörlerden Rektör, Rektör Yardımcısı, Dekan, Dekan Yardımcısı, Yüksekokul Müdürü olanlar ile Profesörlük kadrosunda dört yılını tamamlamış bulunanlar 	 1 	 7000
b) Profesörler 	 1 	 5900
c) Doçentler 	 1-3 	 5400
d) Doktor Öğretim Üyeleri 	 1-5 	 4200
e) Öğretim Görevlisi ve Araştırma Görevlileri 	 1
2
3-7 	 4200
3300
2900
Makam Tazminatı Cetveli
(20.03.1997 tarih ve 570 sayılı KHK. nin 7 nci maddesiyle eklenmiştir.)
Sıra No	Kadro ve Görev Ünvanı	Tazminat Göstergeleri
1	Rektörler	7.000
2	Profesörler (Bu kadroda üç yılını tamamlamış olmak şartıyla)	6.000
3	Profesörler	4.500
4	Doçentler (Kazanılmış hak aylıkları birinci derece olmak şartıyla)	2.000
Yükleyen: yasinuzunoglu
