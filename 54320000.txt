5432 sayılı Bilgi Edinme Hakkı Kanununda Değişiklik Yapılmasına Dair Kanun
Yayımlandığı Resmî Gazete Tarihi: 22.11.2005
Yayımlandığı Resmî Gazete Sayısı: 26001
Kabul Tarihi	17.11.2005
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-603/332
25.01.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınıza arzı Bakanlar Kurulunca 25.11.2004 tarihinde kararlaştırılan Bilgi Edinme Hakkı Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
GENEL GEREKÇE
58 inci ve 59 uncu Hükümetlerin Programlarında yer verilen bilgi edinme hakkının toplumun bütün kesimlerine yaygınlaştırılması hedefine uygun olarak yürürlüğe konulan 4982 sayılı Bilgi Edinme Hakkı Kanunu, hukukun üstünlüğünün ve demokrasinin gereklerinden olan bilgi edinme hakkının hayata geçirilmesi yönünde çok önemli bir adım oluşturmuştur.
Anılan Kanunun genel gerekçesinde de ifade edildiği üzere, bireylere daha yakın bir yönetimi, yönetimin halkın denetimine açıklığını ve şeffaflığı sağlama işlevlerinin yanında halkın Devlete karşı duyduğu güveni daha yüksek seviyeye çıkarmada da önemli bir rol oynayan bilgi edinme hakkı, demokratik ülkelerde vazgeçilmez temel haklardan biri olarak kabul edilmektedir.
Bilgi Edinme Hakkı Kanununda, bilgi edinme hakkının kullanılmasında kamusal ve kişisel gizliliğin gözardı edilmemesi gerektiği de dikkate alınarak, yargı denetimi dışında kalan işlemler; Devlet sırrına ilişkin bilgi veya belgeler; ülkenin ekonomik çıkarlarına ilişkin bilgi veya belgeler; istihbarata ilişkin bilgi veya belgeler; idarî soruşturmaya ilişkin bilgi veya belgeler; adlî soruşturma ve kovuşturmaya ilişkin bilgi veya belgeler; özel hayatın gizliliği; haberleşmenin gizliliği; ticarî sır; fikir ve sanat eserleri; kurum içi düzenlemeler; tavsiye ve mütalaa talepleri ile kurum içi görüş, bilgi notu ve tavsiyeler konularında bazı sınırlamalar öngörülmüştür.
Bilgi edinme hakkının kullanılmasına ilişkin başvurularda ilgili kurum ve kuruluşlarca yukarıda belirtilen sınırlamaların geniş yorumlanarak veya bilgi edinme hakkının kapsamını daraltacak uygulamalar yapılarak söz konusu hakkın gereği gibi kullanılamamasına yol açılmasını önlemek amacıyla oluşturulan Bilgi Edinme Değerlendirme Kurulu, 4982 sayılı Kanunun ve 27.04.2004 tarihinde yayımlanarak yürürlüğe giren Yönetmeliğin uygulanmasında belirleyici bir rol üstlenmiştir.
Bununla birlikte, 4982 sayılı Kanunun 13 üncü maddesinde, bilgi edinme isteminin 16 ve 17 nci maddelerde öngörülen sebeplerle reddedilmesi halinde adı geçen Kurula itiraz edilebileceğinin öngörülmesi; 14 üncü maddesinde ise, Kurulun, bilgi edinme başvurusuyla ilgili olarak yapılacak itirazlar üzerine, 16 ve 17 nci maddelerde öngörülen sebeplere dayanılarak verilen kararları incelemek üzere oluşturulduğunun hükme bağlanması sebebiyle, Kanunun 16 ve 17 nci maddelerinde öngörülen sebeplerin dışında Kurula itiraz başvurusunda bulunmanın veya Kurulun bu maddelerin dışındaki sebeplerle yapılan itirazları inceleyerek karara bağlamasının mümkün olmadığı yönünde görüşler ileri sürülmektedir.
Tasarı ile, 4982 sayılı Kanunun 13 ve 14 üncü maddelerinde geçen 16 ve 17 nci maddelerde öngörülen sebeplere ilişkin ifadeler madde metninden çıkarılarak, bilgi edinme isteminin reddine ilişkin bütün kararlara karşı Bilgi Edinme Değerlendirme Kuruluna itiraz edilebileceği açıklığa kavuşturulmakta; bütün kararların Kurul tarafından itiraz yoluyla incelenmesi mümkün kılınmaktadır.
Diğer taraftan, Kurul üyelerine ödenmesi öngörülen huzur hakkının hesaplanmasına esas olacak gösterge rakamları, uhdesinde kamu görevi bulunanlarla bulunmayanlar arasındaki fark da kaldırılarak 3000 e yükseltilmekte, bununla birlikte, bir ayda fiilen görev yapılan gün sayısının dördü aşması halinde, aşan günler için huzur hakkı ödenmeyeceği hükme bağlanmaktadır.
HÜKÜMETİN TEKLİF ETTİĞİ METİN
BİLGİ EDİNME HAKKI KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
09.10.2003 tarihli ve 4982 sayılı Bilgi Edinme Hakkı Kanununun 13 üncü maddesinin birinci fıkrasında geçen 16 ve 17 nci maddelerde öngörülen sebeplerle ibaresi madde metninden çıkarılmıştır.
Madde - 2.
4982 sayılı Kanunun 14 üncü maddesinin birinci fıkrasında geçen 16 ve 17 nci maddelerde öngörülen sebeplere dayanılarak ibaresi madde metninden çıkarılmış, yedinci fıkrasında geçen uhdesinde kamu görevi bulunanlara (1000), uhdesinde kamu görevi bulunmayanlara ise (2000) ibaresi (3000) olarak değiştirilmiş ve fıkranın sonuna aşağıdaki cümle eklenmiştir.
Bir ayda fiilen görev yapılan gün sayısının dördü aşması halinde, aşan günler için huzur hakkı ödenmez.
Madde - 3.
Bu Kanun yayımı tarihinde yürürlüğe girer.
Madde - 4.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile, 4982 sayılı Kanunun 13 üncü maddesinin birinci fıkrasında geçen 16 ve 17 nci maddelerde öngörülen sebeplerle ibaresi madde metninden çıkarılarak, bilgi edinme istemi her ne sebeple olursa olsun reddedilen başvuru sahiplerinin bu kararlara karşı Bilgi Edinme Değerlendirme Kuruluna itiraz edebilmeleri mümkün kılınmakta ve bu suretle bilgi edinme hakkının daha geniş şekilde kullanılabilmesi amaçlanmaktadır.
Madde - 2.
1 inci madde ile 4982 sayılı Kanunun 13 üncü maddesinde yapılması öngörülen değişikliğe paralel olarak 14 üncü maddenin birinci fıkrasında geçen 16 ve 17 nci maddelerde öngörülen sebeplere dayanılarak ibaresi madde metninden çıkarılmakta ve bu suretle Bilgi Edinme Değerlendirme Kurulunun, kurum ve kuruluşlarca anılan maddelerde belirtilen sebeplerin dışındaki sebeplerle verilen ret kararlarına karşı yapılan itirazları da inceleyebileceği açıklığa kavuşturulmaktadır.
Ayrıca, Kurul üyelerine ödenecek huzur hakkının hesaplanmasına esas olacak gösterge miktarı, Kurul üyelerinin kamu görevlisi olup olmadıklarına bakılmaksızın 3000 e yükseltilmekte, bununla birlikte, bir ayda fiilen görev yapılan gün sayısının dördü aşması halinde, aşan günler için huzur hakkı ödenmeyeceği hükme bağlanmaktadır.
Madde - 3.
Yürürlük maddesidir.
Madde - 4.
Yürütme maddesidir.
Adalet Komisyonu Raporu
T.C.
Adalet Komisyonu
Esas No	1/955
Karar No	82
25.05.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca, 01.02.2005 tarihinde esas komisyon olarak Komisyonumuza havale edilen Bilgi Edinme Hakkı Kanununda Değişiklik Yapılmasına Dair Kanun Tasarısı (1/955), Komisyonumuzun 07.04.2005 tarihli 17 nci birleşiminde Başbakanlık ve Adalet Bakanlığı temsilcilerinin katılmalarıyla incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiştir.
Komisyonumuzun 24.05.2005 tarihli 24 üncü birleşiminde, Başbakanlık ve Adalet Bakanlığı temsilcilerinin katılmalarıyla, Tasarının maddelerinin görüşmelerine devam edilmiş ve Tasarının maddeleri ile tümü aynen kabul edilmiştir.
Raporumuz, Genel Kurulun onayına sunulmak üzere Başkanlığa saygı ile arz olunur.
Madde 0001:
09.10.2003 tarihli ve 4982 sayılı Bilgi Edinme Hakkı Kanununun 13 üncü maddesinin birinci fıkrasında geçen 16 ve 17 nci maddelerde öngörülen sebeplerle ibaresi madde metninden çıkarılmıştır.
Madde 0002:
4982 sayılı Kanunun 14 üncü maddesinin birinci fıkrasında geçen 16 ve 17 nci maddelerde öngörülen sebeplere dayanılarak ibaresi madde metninden çıkarılmış, yedinci fıkrasında geçen uhdesinde kamu görevi bulunanlara (1000), uhdesinde kamu görevi bulunmayanlara ise (2000) ibaresi (3000) olarak değiştirilmiş ve fıkranın sonuna aşağıdaki cümle eklenmiştir.
Bir ayda fiilen görev yapılan gün sayısının dördü aşması halinde, aşan günler için huzur hakkı ödenmez.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
