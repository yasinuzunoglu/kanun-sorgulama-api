4113 sayılı Patent, Faydalı Model, Marka, Coğrafi İşaretler, Endüstriyel Tasarımlar, Yaş Sebze ve Meyve Ticareti, Toptancı Halleri, Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları ve Türkiye Odalar ve Borsalar Birliği, Türkiye Turistik Otelciler ve Turizm İşletmecileri Birliğinin Kuruluşu, Tarım Kredi Kooperatifleri ve Birlikleri İle Gıda Konularının Düzenlenmesine ve Türk Ticaret Kanunu İle Türk Ticaret Kanununun Mer'iyet ve Tatbik Şekli Hakkında Kanun İle Sermaye Piyasası Kanunu ve Gümrük Kanununun Bazı Hükümlerinde Değişiklik Yapılmasına Dair Yetki Kanunu
Yayımlandığı Resmî Gazete Tarihi: 24.06.1995
Yayımlandığı Resmî Gazete Sayısı: 22323
Kabul Tarihi	08.06.1995
Madde 0001: Amaç
Bu Kanunun amacı, patent, faydalı model, endüstriyel tasarım, markalar ve coğrafi işaretlerin korunmasını sağlamak, yaş sebze ve meyve ticaretini düzenlemek, yaş sebze ve meyve üretici ve tüketicileri ile bunların ticaretini yapanların çıkarlarını korumak, toptancı hallerini tanzim etmek, Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları ve Türkiye Odalar ve Borsalar Birliği, Tarım Kredi Kooperatifleri ve Birliklerinin daha etkin bir şekilde çalışmasını kolaylaştırmak, gıda konularının Avrupa Birliği standart ve normlarına uygun olarak düzenlenmesini sağlamak, anonim ve limited şirketlerin kuruluş işlemleri ve denetimleriyle ticaret siciline ilişkin konularda ve mala dayalı olanlar dahil vadeli işlem borsalarının kurulması ile halka açık anonim ortaklıklar ve sermaye piyasası kurumlarının kuruluş, faaliyet ve denetimlerine ilişkin hususlarda, sermaye piyasasının organizasyonu konusunda düzenlemeler yapmak ve Türkiye Turistik Otelciler ve Turizm İşletmecileri Birliğinin kuruluşunu düzenlemek, Dış ticaretin gelişimine uygun olarak gümrük mevzuatında değişiklik ve düzenlemeler yapmak üzere Bakanlar Kuruluna Kanun Hükmünde Kararname çıkarma yetkisi vermektir.
Madde 0002: Kapsam
Bu Kanuna göre çıkarılacak Kanun Hükmünde Kararnameler;
Sınai hakkın tesisine uygun buluşlara patent veya faydalı model belgesi verilerek bunların korunmasına ilişkin esaslar ile şartların belirlenmesini ve 10.03.1296 tarihli İhtira Beratı Kanununda yapılacak düzenleme ve değişiklikleri,
Tasarımcıların yeni ve özgün tasarımlar üretmeleri için teşviki ve konu ile ilgili endüstrilerin oluşmasını ve gelişmesini sağlamak amacıyla, endüstriyel yolla veya elle üretilen ürünlere ait iki veya üç boyutlu tasarımların korunmasına ilişkin esaslar, ilkeler, yöntemler ve koruma kuralları ile ilgili düzenlemeleri,
Sanayide ve tarımda üretilen veya ticarete sunulan her türlü malı ve hizmeti diğerlerinden ayırt etmek için kullanılan markaların ve coğrafi işaretlerin korunmasına ilişkin esaslar, ilkeler, yöntemler ve koruma kuralları ile ilgili düzenlemeleri ve 03.03.1965 tarihli ve 551 sayılı Markalar Kanununda yapılacak düzenleme ve değişiklikleri,
Yaş sebze ve meyvelerin alımı, satımı ve devri ile toptancı halleri ve pazar yerlerinin kuruluş, işleyiş, yönetim ve denetimlerine ilişkin esasları; bakanlıklarla belediyelerin bu konularla ilgili görev ve yetkilerinde yapılacak değişiklik ve düzenlemeler ile 1580 sayılı Belediye Kanununun 15 inci Maddesinin 58 inci Bendine Tevfikan Belediyelerce Kurulan Toptancı Hallerinin Sureti İdaresi Hakkında 12.09.1960 tarihli ve 80 sayılı Kanunda yapılacak değişiklik ve düzenlemeleri,
Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları, Türkiye Odalar ve Borsalar Birliğinin kuruluş, görev, yetki, sorumluluk, çalışma usul ve esasları ve denetimleri ile bu kuruluşlarla ilgili diğer hususlarda yapılacak düzenlemeleri ve 08.03.1950 tarihli ve 5590 sayılı Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları ve Türkiye Ticaret, Sanayi, Deniz Ticaret Odaları ve Ticaret Borsaları Birliği Kanununda yapılacak değişiklikleri,
18.04.1972 tarihli, 1581 sayılı Tarım Kredi Kooperatifleri ve Birlikleri Kanununda yapılacak değişiklikleri,
Gıda konularında, Avrupa Birliği standart ve normlarına uygun esaslar, ilkeler, yöntemler ve kurallarla ilgili yasal değişiklik ve düzenlemeleri,
29.06.1956 tarihli ve 6762 sayılı Türk Ticaret Kanunu ile 29.06.1956 tarihli ve 6763 sayılı Türk Ticaret Kanununun Mer iyet ve Tatbik Şekli Hakkında Kanunda yapılacak değişiklikleri,
28.07.1981 tarihli ve 2499 sayılı Sermaye Piyasası Kanununda yapılacak değişiklikleri,
Türkiye Turistik Otelciler ve Turizm İşletmecileri Birliğinin kurulmasına ilişkin düzenlemeleri,
19.07.1972 tarihli ve 1615 sayılı Gümrük Kanununda değişiklik ve düzenleme yapılması hususunu,
Kapsar.
Madde 0003: İlkeler
Bakanlar Kurulu 1 inci madde ile verilen yetkiyi kullanırken;
Patentler, faydalı modeller, markalar, coğrafi işaretler ve endüstriyel tasarımların korunmasında, Avrupa Birliği, Dünya Ticaret Örgütü Kuruluş Anlaşması ve Türkiye nin taraf olduğu diğer uluslararası anlaşma hükümlerini,
Yaş sebze ve meyve ticaretinin kalite, standart ve sağlık kurallarına uygun olarak yapılmasını ve serbest rekabet şartları içerisinde gerçekleşmesini,
Yaş sebze ve meyve üretici ve tüketicileri ile bunların ticaretini meslek edinenlerin çıkarlarının dengeli ve eşit bir şekilde korunmasını,
Toptancı hallerinin modern ve çağdaş bir alt yapı sistemine kavuşturulmasını,
Odaların ve bunların üst kuruluşunun piyasa ekonomisi kurallarına göre, mesleki ahlak ve dayanışmayı koruyarak güçlendirecek, ticaret ve sanayinin toplum yararına uygun olarak gelişmesini sağlayacak şekilde faaliyet göstermelerinin, bu amaçla donatılmalarının ve yapılandırılmalarının sağlanmasını,
Ticaret borsalarının, ihtisas borsaları şeklinde de kurulabilmelerini, vadeli işlemler yapabilmelerini, malı temsil eden belgelerini düzenleyebilmelerini, borsada işlem gören maddelerin fiyatlarının oluşumunda serbest rekabet şartlarına göre faaliyet gösterebilmelerini mümkün kılacak yasal ve teknik alt yapıya sahip kılınmalarını,
Tarım Kredi Kooperatifleri ve Birliklerinin demokratik esaslara göre işlev ve yönetimlerinin sağlanmasını,
Avrupa Birliğinin gıda standart ve normlarına uyum sağlanmasını,
Sermaye şirketlerinin kuruluş sermayelerinin artırılması ile bunların kuruluş ve denetimlerine ilişkin kuralların, Türkiye - AT Ortaklık Konseyi Kararları ve piyasa ekonomisi şartlarına uydurulmasını,
Mala dayalı olanlar dahil vadeli işlem borsalarının kurulması ile halka açık anonim ortaklıklar ve sermaye piyasası kurumlarının kuruluş, faaliyet ve denetimlerine ilişkin kuralların, sermaye piyasasının organizasyonuna dair konuların, Türkiye - AB Ortaklık Konseyi Kararları ve piyasa ekonomisi şartlarına uydurulmasını,
Türkiye Turistik Otelciler ve Turizm İşletmecileri Birliğinin, mesleğe mensup olanların ortak ihtiyaçlarını karşılamasını, mesleki etkinliklerini kolaylaştırmasını,
1615 sayılı Gümrük Kanununda değişiklik ve düzenleme yapılması hususunu,
Göz önünde bulundurur.
Madde 0004: Yetki Süresi
Bu Kanunla Bakanlar Kuruluna verilen yetki, Kanunun yayımından itibaren üç ay süre ile geçerlidir. Bu süre içinde Bakanlar Kurulu birden fazla kanun hükmünde kararname çıkartabilir.
Madde 0005: Yürürlük
Bu Kanun yayımı tarihinde yürürlüğe girer.
Madde 0006: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
