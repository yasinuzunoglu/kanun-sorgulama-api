5324 sayılı Kozmetik Kanunu
Yayımlandığı Resmî Gazete Tarihi: 30.03.2005
Yayımlandığı Resmî Gazete Sayısı: 25771
Kabul Tarihi	24.03.2005
T.C.
Başbakanlı
Kanunlar ve Kararlar Genel Müdürlüğü
Sayı	B.02.0.KKG.0.10/101-755/3063
28.06.2004
TÜRKİYE BÜYÜK MİLLET MECLİSİ BAŞKANLIĞINA
Sağlık Bakanlığınca hazırlanan ve Başkanlığınıza arzı Bakanlar Kurulunca 15.06.2004 tarihinde kararlaştırılan Kozmetik Kanunu Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Kozmetik hakkındaki mevzuatımız, büyük ölçüde Avrupa Birliği mevzuatı ile teknik açıdan uyumludur.
Ancak; Avrupa Birliği ülkelerinde, kozmetiklerin piyasaya arzından önce izin zorunluluğunun olmaması, etkin piyasa kontrollerinin yapılması, ülkemizde ise piyasaya arz edilmeden önce, 3977 sayılı Kozmetik Kanunu uyarınca izin zorunluluğunun bulunması nedeniyle farklılık oluşmaktadır.
Bu nedenle, kozmetik ürünlerin piyasaya arzından önce alınması şart olan izin işlemlerinin kaldırılarak, kozmetik bildirim sistemi ile etkin şekilde yürütülecek kozmetik piyasa gözetim ve denetimlerine amir mevzuat değişikliğine ihtiyaç duyulmuştur.
Bu çerçevede; mevcut farklılığı gidermeye, tüketici boyutunda ve sektörel nitelikte yaşanan sıkıntıları etkin şekilde çözümlemeye yönelik, ülkemiz şartları ve kozmetiklerle ilgili 76/768 EEC Temel Direktifi esas alınarak bu Kanun Tasarısı hazırlanmıştır.
HÜKÜMETİN TEKLİF ETTİĞİ METİN
KOZMETİK KANUNU TASARISI
Madde - 1. Amaç
Bu Kanunun amacı; kozmetik ürünlerin topluma güvenli, etkili ve kaliteli şekilde ulaşmasını temin etmek üzere, ürünlerin piyasaya arz edilmesinden önce bildirimde bulunulması, piyasa gözetim ve denetiminin yapılması ile bu ürünlerin üretim yerlerinin denetimi konularındaki esasları belirlemektir.
Madde - 2. Kapsam
Bu Kanun, insan vücudunun epiderma, tırnaklar, kıllar, saçlar, dudaklar ve dış genital organlar gibi değişik dış kısımlarına, dişlere ve ağız mukozasına uygulanmak üzere hazırlanmış, tek veya temel amacı bu kısımları temizlemek, koku vermek, görünümünü değiştirmek ve/veya vücut kokularını düzeltmek ve/veya korumak veya iyi bir durumda tutmak olan bütün preparatları veya maddeleri kapsar.
Madde - 3. Bildirim ve denetim
Kozmetik ürünün piyasaya ilk kez arz edilmesinden önce Sağlık Bakanlığına bildirimde bulunulması zorunludur. Bildirimden sonra üründe veya üreticide meydana gelen değişikliklerin de bildirilmesi zorunludur.
Bu Kanun hükümlerine göre eksik bilgi ve belge ihtiva eden bildirim yapılmış sayılmaz.
Piyasaya arz edilen kozmetik ürünlerin üretim yerlerinin denetimi ile piyasa gözetim ve denetimi Sağlık Bakanlığı tarafından yapılır.
Madde - 4. Üretici ve yükümlülükleri
Bir kozmetik ürünü üreten, imal eden, ıslah eden veya ürüne adını, ticari markasını veya ayırt edici işaretini koymak suretiyle kendini üretici olarak tanıtan gerçek veya tüzel kişi; üreticinin Türkiye dışında olması halinde, üretici tarafından yetkilendirilen temsilci veya ithalatçı; ayrıca, ürünün tedarik zincirinde yer alan veya faaliyetleri ürünün güvenliğine ilişkin özelliklerini etkileyen gerçek veya tüzel kişi, bu Kanunun uygulanması bakımından üretici sayılır. Üreticinin yükümlülükleri aşağıda belirtilmiştir:
Sağlık Bakanlığına bildirimde bulunulmaksızın kozmetik ürün üretmek, ambalajlamak, ithalat müessesesi açmak veya işletmek veya ilk bildirimden sonra yapılan değişiklikleri bildirmeksizin bir müessesenin faaliyet sahasını genişletmek yasaktır.
Bu müesseseler sorumlu teknik eleman ile hizmetin gerektirdiği nitelikte personel istihdam edilmeden işletilemez.
Kozmetik ürün, ürün güvenlik bilgileri Sağlık Bakanlığı Zehir Araştırma Merkezine bildirilmeden piyasaya arz edilemez.
Kozmetik ürün, normal ve üretici tarafından önerilen şartlar altında uygulandığında veya ürünün sunumu, etiketlenmesi, kullanımına dair açıklamalara veyahut üretici tarafından sağlanan bilgiler dikkate alınarak öngörülecek kullanım şartlarına göre uygulandığında, insan sağlığına zarar vermeyecek nitelikte olmak zorundadır.
Muhtevasında hiç veya belirli limit ve şartların dışında bulunmaması gereken maddeler içeren kozmetik ürünler piyasaya arz edilemez.
Kozmetik ürünlerin ambalaj ve etiket bilgilerinin yönetmelikte belirtilen esaslara uygun olması zorunludur.
Kozmetik üretim yerinin Sağlık Bakanlığınca belirlenen esaslara uygun olması zorunludur.
Madde - 5. İdari para cezaları
Bu Kanunun;
3 üncü maddesinin birinci fıkrasında belirtilen yükümlülüklerinden herhangi birini ihlal eden üreticiye yirmimilyar lira,
4 üncü maddesinin;
(a) bendinde belirtilen yasaklardan herhangi birine uymayan üreticiye yirmimilyar lira,
(b) bendinde belirtilen personeli istihdam etmeyen ve (c) bendi uyarınca bildirimde bulunmayan üreticiye onmilyar lira,
(d) bendine aykırı hareket eden kozmetik ürünün üreticisine ellimilyar lira,
(e) bendine göre muhtevasında hiç bulunmaması gereken maddeler içeren kozmetik ürünleri piyasaya arz eden üreticiye yirmimilyar lira, muhtevasında belirli limit ve şartların dışında maddeler içeren kozmetik ürünleri piyasaya arz eden üreticiye onbeşmilyar lira,
(g) bendinde belirtilen yükümlülüğü ihlal eden üreticiye yirmimilyar lira,
İdari para cezası Sağlık Bakanlığınca verilir. Verilen para cezalarına dair kararlar ilgililere 7201 sayılı Tebligat Kanunu hükümlerine göre tebliğ edilir. Bu cezalara karşı tebliğ tarihinden itibaren en geç yedi gün içinde yetkili idare mahkemesine itiraz edilebilir. İtiraz, verilen cezanın yerine getirilmesini durdurmaz. İtiraz, zaruret görülmeyen hallerde, evrak üzerinden inceleme yapılarak en kısa sürede sonuçlandırılır. İtiraz üzerine verilen kararlara karşı Bölge İdare Mahkemesine başvurulabilir. Bölge İdare Mahkemesinin verdiği kararlar kesindir. Bu Kanuna göre verilen idari para cezaları, Bakanlığın bildirimi üzerine 6183 sayılı Amme Alacaklarının Tahsil Usulü Hakkında Kanun hükümlerine göre Maliye Bakanlığınca tahsil olunur.
Bu Kanuna göre idari para cezasını gerektiren fiili işledikleri tarihten itibaren bir yıl içinde aynı fiili işleyenler hakkında idari para cezaları iki kat olarak uygulanır.
Bu maddeye göre idari para cezası verilmiş olması, ihlal edilen yükümlülüğün niteliğine göre gereken diğer idari tedbirlerin ve müeyyidelerin uygulanmasına engel olmaz.
Madde - 6. Diğer idari müeyyideler ve tedbirler
Bu Kanun hükümleri ile bu Kanuna göre yürürlüğe konulan yönetmelik ve diğer düzenlemelerde belirlenen esaslara uygun olmadığı tespit edilen kozmetik ürünler ile ilgili uyarı, piyasadan toplatma ve imha için gereken işlemler ile kozmetik ürün üretim yerinin ıslahı ve gerektiğinde kapatılması ile ilgili bütün tedbirleri almaya ve uygulamaya Sağlık Bakanlığı yetkilidir.
Bu Kanun ile bu Kanuna göre çıkarılan mevzuata uygunluğu belgelenmiş olsa dahi, bir ürünün genel sağlık yönünden güvenli olmadığına dair kesin belirtilerin bulunması halinde, bu ürünün piyasaya arzı, kontrol yapılıncaya kadar Sağlık Bakanlığınca geçici olarak durdurulur.
Kontrol sonucunda ürünün genel sağlık yönünden güvenli olmadığının tespit edilmesi halinde, masrafları üretici tarafından karşılanmak üzere, Sağlık Bakanlığı;
Ürünün piyasaya arzının yasaklanmasını,
Piyasaya arz edilmiş olan ürünlerin piyasadan toplanmasını,
Ürünlerin, güvenli hale getirilmesinin imkânsız olduğu durumlarda, taşıdıkları risklere göre kısmen ya da tamamen imha edilmesini,
(a), (b) ve (c) bentlerinde belirtilen önlemler hakkında gerekli bilgilerin, masrafları üreticiden karşılanmak üzere, ülke genelinde dağıtımı yapılan iki gazete ile ülke genelinde yayın yapan iki televizyon kanalında ilanı suretiyle, risk altındaki kişilere duyurulmasını,
Sağlar.
Risk altındaki kişilerin yerel yayın yapan gazete ve televizyon kanalları vasıtasıyla bilgilendirilmesinin mümkün olduğu durumlarda, bu duyuru yerel basın ve yayın organları yoluyla, risk altındaki kişilerin tespit edilebildiği durumlarda ise bu kişilerin doğrudan bilgilendirilmesi yoluyla yapılır.
Türk Ceza Kanunu hükümleri saklıdır.
Madde - 7. Yönetmelik
Kozmetik ürünlerin teknik niteliklerine, ambalaj bilgilerine dair şartlara, bildirimlerine, piyasaya arz edilmelerine, piyasa gözetim ve denetimlerine, üretim yeri denetimlerine, analiz metotlarına, tedbirlere ve ilgili diğer hususlara ilişkin usûl ve esaslar, bu Kanunun yayımı tarihinden itibaren bir ay içinde Sağlık Bakanlığı tarafından hazırlanarak yürürlüğe konulacak bir yönetmelik ile düzenlenir.
Madde - 8. Yürürlükten kaldırılan mevzuat
23.02.1994 tarihli ve 3977 sayılı Kozmetik Kanunu yürürlükten kaldırılmıştır.
Geçici Madde - 1.
Bu Kanunda öngörülen yönetmelik yürürlüğe girinceye kadar mevcut yönetmeliklerin bu Kanuna aykırı olmayan hükümlerinin uygulanmasına devam olunur.
Madde - 9. Yürürlük
Bu Kanun yayımı tarihinde yürürlüğe girer.
Madde - 10. Yürütme
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile; kozmetiklerin üretim, ithal ve piyasaya arzı için halen uygulanmakta olan önceden izin alınması yöntemi kaldırılmakta ve Avrupa Birliği mevzuatı ile uyumlu olarak bildirim ve piyasa gözetim ve denetimi uygulamasına geçiş sağlanmaktadır.
Madde - 2.
Madde ile; kozmetik ürünlerinin tanımı Avrupa Birliği mevzuatındaki kozmetik tanımına uygun olarak yapılarak Kanunun kapsamı belirlenmektedir.
Madde - 3.
Madde ile; kozmetik ürünün piyasaya arz edilmesinden önce bildirim zorunluluğu getirilmekte ve üretim yerlerinin denetimi ile piyasaya arz edilen kozmetik ürünlerin piyasa gözetim ve denetimi hususlarındaki yetkili otorite Sağlık Bakanlığı olarak belirlenmektedir.
Madde - 4.
Madde ile; bu Kanunun uygulanması bakımından üretici tanımı yapılarak üreticinin yükümlülükleri belirlenmektedir.
Madde - 5.
Madde ile; Kanunda öngörülen yükümlülüklerin ihlâli halinde, ihlâl edilen yükümlülüğün niteliğine göre hangi miktarda idari para cezası uygulanacağı, cezaya itiraz usulü ile fiilin tekrarı durumunda idari para cezasının nasıl uygulanacağı düzenlenmektedir.
Madde - 6.
Madde ile; Kanunda öngörülen yükümlülüklerin ihlâli halinde, sırf idari para cezası uygulanmakla kifayet edilmesinin Kanunun amacıyla bağdaşmayacağı ve halk sağlığının korunması da mümkün olmayacağından idari para cezasının yanı sıra uygulanabilecek diğer idari tedbirler düzenlenmektedir.
Madde - 7.
Madde ile; Kanunda belirtilen ve teknik açıklama gerektiren hususların yönetmelikle düzenleneceği hükmü getirilmektedir.
Madde - 8.
Madde ile; 3977 sayılı Kanun yürürlükten kaldırılmaktadır.
Geçici Madde - 1.
Madde ile; yönetmelik çıkarılıncaya kadar geçecek sürede uygulanacak mevzuat belirtilmektedir.
Madde - 9.
Yürürlük maddesidir.
Madde - 10.
Yürütme maddesidir.
Avrupa Birliği Uyum Komisyonu Raporu
T.C.
Avrupa Birliği Uyum Komisyonu
Esas No	1/844
Karar No	14
07.07.2004
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulunca hazırlanarak, 28.06.2004 tarihinde Başkanlığınıza sunulan, Kozmetik Kanunu Tasarısı, Başkanlığınızca, 01.07.2004 tarihinde, esas Komisyon olarak Sağlık, Aile, Çalışma ve Sosyal İşler Komisyonuna, tali komisyon olarak da Adalet Komisyonu ile Komisyonumuza havale edilmiştir. Komisyonumuz, 07.07.2004 tarihli yirmi yedinci toplantısında; Sağlık Bakanlığı, Avrupa Birliği Genel Sekreterliği temsilcilerinin de katılımlarıyla Tasarıyı inceleyip, görüşmüştür.
Tasarı, Kozmetik ürünlerin topluma güvenli, etkili ve kaliteli şekilde ulaşmasını temin etmek üzere, ürünlerin piyasaya arz edilmesinden önce bildiriminde bulunulması, piyasa gözetim ve denetiminin yapılması ile bu ürünlerin üretim yerlerinin denetimi konularındaki esaslar düzenlenmektedir.
Komisyonumuzda Tasarının geneli üzerinde yapılan görüşmeler sırasında, şu görüşler dile getirilmiştir:
Yürürlükte bulunan 3977 sayılı Kozmetik Kanunu uyarınca; kozmetik ürünlerin piyasaya arzından önce izin zorunluluğu bulunmaktadır. Ancak Avrupa Birliği ülkelerinde izin zorunluluğu olmaması ve etkin piyasa kontrollerinin yapılması AB ye aday ülke statüsündeki Türkiye ve AB arasında mevzuat uyumluluğu açısından farklılıklar yaratmaktadır.
Tasarı ile, ürünlerin piyasaya arzından önce alınması gereken izin işlemlerinin kaldırılarak, kozmetik piyasası gözetim ve denetimlerine ilişkin mevzuat değişikliği yapılması öngörülmektedir
Komisyonumuz Tasarının 3, 4, 5 ve 6 ncı maddelerini değiştirmiş, diğer maddelerini ise aynen kabul etmiştir. Önerge verilmek suretiyle değişikliğe uğrayan maddeler ve değişiklik gerekçeleri şunlardır:
Değiştirilen Maddeler
Madde 3
Tasarının 3 üncü maddesi, kozmetik ürünün piyasaya arz edilmesinden önce bildirim zorunluluğu ve söz konusu ürünlerin piyasa gözetim ve denetimi hususlarında yetkili otoritenin Sağlık Bakanlığı olduğu hususlarını düzenlenmektedir. Maddenin görüşülmesi sırasında üyelerimiz, üreticilerin veya tüketicilerin piyasaya yeni bir ürün arzından önce Sağlık Bakanlığına yapacakları bildirimin eksik olması halinde söz konusu eksikliğin, kişiyi veya tüzel kişiliği mağdur etmemesi amacıyla ilgilisine bildirilmesi gerektiğini ifade etmişlerdir. Bu amaçla ikinci fıkradan sonra gelmek üzere, Verilen bilgilerin yetersiz olduğu ilgiliye bildirilir. şeklinde bir cümlenin ilave edilmesine dair önerge, Komisyonumuzca kabul edilmiş ve madde, yapılan bu değişiklikle kabul edilmiştir.
Madde 4
Tasarının 4 üncü maddesi Üretici ve Yükümlülükleri konusunu düzenlemektedir. Madde ile üretici tanımı yapılmakta ve üreticinin yükümlülükleri belirlenmektedir. Maddenin (c) bendinin başına, anlam bütünlüğünü sağlamak amacıyla Herhangi bir ibaresi eklenmesi üyelerimizce önerilmiş ve bu doğrultuda verilen değişiklik önergesi, Komisyonumuzca kabul edilmiştir.
Madde 5
Tasarının İdari Para Cezaları başlığı altındaki 5 inci maddesi; kanunda öngörülen yükümlülüklerin ihlali halinde, hangi miktarlarda idari para cezası uygulanacağını ve fiilin tekrarı durumunda söz konusu cezaların nasıl uygulanacağını düzenlemektedir. Madde üzerindeki görüşmeler sırasında; Komisyon üyelerimiz, madde metninde yer alan, bir fiilin işlendiği tarihten itibaren bir yıl içinde aynı fiili işleyenlerin cezaları iki kat olarak uygulanır ifadesini, maddede hedeflenen gaye doğrultusunda eksik bulduklarını ifade etmişlerdir. Zira fiilin üzerinden bir yıldan fazla bir zaman geçmesi halinde para cezasının iki kat uygulanamayacağı yönünde bir anlam çıkabileceğini belirtmişlerdir. Bu amaçla üçüncü fıkrada yer alan, fiili işledikleri tarihten itibaren bir yıl içinde aynı fiili işleyenler hakkında ibaresi yerine fiilin tekerrürü halinde şeklinde değiştirilmesi gerektiği, Komisyonun genel çoğunluğu tarafından ifade edilmiştir. Komisyonumuzda verilen bir önerge ile belirtilen değişiklik gerçekleştirilmiş ve madde bu haliyle kabul edilmiştir.
Madde 6
Tasarının 6 ncı maddesi Diğer İdari Müeyyideler ve Tedbirler konusunu düzenlemektedir. Madde ile kanunda belirtilen yükümlülüklerin ihlal edilmesi halinde sadece idari para cezası ile değil bunun yanı sıra uygulanabilecek diğer idari tedbirler düzenlenmektedir. Üyelerimiz, üçüncü fıkranın (d) bendinde yer alan, masrafları üreticiden karşılanmak üzere ibaresinin fıkranın ilk cümlesinde halihazırda belirtilmiş olması nedeniyle madde metninden çıkartılmasının uygun olacağını ifade etmişlerdir. Bu gerekçe ile verilen önergede öngörülen değişiklik, Komisyonumuzca kabul edilmiştir.
Raporumuz, Sağlık, Aile, Çalışma ve Sosyal İşler Komisyonuna sunulmak üzere saygı ile arz olunur.
Sağlık, Aile, Çalışma ve Sosyal İşler Komisyonu Raporu
T.C.
Sağlık, Aile, Çalışma ve Sosyal İşler Komisyonu
Esas No	1/844
Karar No	49
09.07.2004
TÜRKİYE BÜYÜK MİLLET MECLİSİ BAŞKANLIĞINA
Sağlık Bakanlığınca hazırlanarak Bakanlar Kurulunca, 28.06.2004 tarihinde Türkiye Büyük Millet Meclisi Başkanlığına sunulan ve 01.07.2004 tarihinde tali komisyon olarak Adalet Komisyonu ile Avrupa Birliği Uyum Komisyonuna, Esas Komisyon olarak Komisyonumuza havale edilen Kozmetik Kanunu Tasarısı Komisyonumuzun 08.06.2004 tarihinde yaptığı 28 inci birleşiminde Sağlık, Maliye ve Adalet Bakanlıkları Temsilcilerinin de katılımlarıyla incelenip, görüşülmüştür.
Tasarı ile, kozmetik ürünlerinin topluma güvenli, etkili ve kaliteli şekilde ulaşmasını temin etmek üzere, ürünlerin piyasaya arz edilmesinden önce bildirimde bulunulması, piyasa gözetim ve denetiminin yapılması ile bu ürünlerin üretim yerlerinin denetimi konularındaki esaslar düzenlenmektedir.
Tasarı tali Komisyon olan Avrupa Birliği Uyum Komisyonu tarafından da görüşülerek bazı değişikliklerle kabul edilmiş, Komisyonumuzda bu değişiklikler de dikkate alınmıştır.
Bu anlamda tasarının Avrupa Birliği Uyum Komisyonunda değişikliğe uğrayan 4, 5 ve 6 ncı maddelerindeki söz konusu değişiklikler komisyonumuzca da benimsenmiştir.
Bu anlamda tasarının;
Üretici ve yükümlülükleri başlıklı 4 üncü maddesinin c bendinin başına anlam bütünlüğünün sağlanması amacıyla herhangi bir ibaresinin eklenmesi suretiyle,
İdari para cezaları başlıklı 5 inci maddesinin 3 üncü fıkrasındaki fiili işledikleri tarihten itibaren bir yıl içinde aynı fiili işleyenler hakkında ibaresinin metinden çıkarılarak yerine fiilin tekerrürü halinde ibaresinin metne eklenmesi suretiyle,
İdari para cezaları başlıklı 5 inci maddenin görüşülmesi sırasında bir sözlü önerinin kabul edilmesi sonucu maddenin 2 nci fıkrasında belirtilen idari para cezalarına karşı itiraz ve buna karşı da bölge idare mahkemesine gidilebileceğine ilişkin hükmün, idare mahkemelerinin işleyişinin genel kurallara bağlı olması ve bu nedenle kanun metninde belirtmeye gerek olmadığı gerekçesiyle metinden çıkarılması suretiyle,
Diğer idari müeyyideler ve tedbirler başlıklı 6 ncı maddesinin 3 üncü fıkrasının d bendinde yer alan masrafları üreticiden karşılanmak üzere ibaresinin metinden çıkarılması suretiyle yeniden düzenlenmiştir.
Tasarının 1, 2, 3, 7, 8 inci maddeleri ile Geçici 1 inci maddesi ve Yürürlüğe ilişkin 8 ve Yürütmeye ilişkin 9 uncu maddeleri aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygıyla arz olunur.
Madde 0001: Amaç
Bu Kanunun amacı; kozmetik ürünlerin topluma güvenli, etkili ve kaliteli şekilde ulaşmasını temin etmek üzere ürünlerin piyasaya arz edilmesinden önce bildirimde bulunulması, piyasa gözetim ve denetiminin yapılması ile bu ürünlerin üretim yerlerinin denetimi konularındaki esasları belirlemektir.
Madde 0002: Kapsam
Bu Kanun, insan vücudunun epiderma, tırnaklar, kıllar, saçlar, dudaklar ve dış genital organlar gibi değişik dış kısımlarına, dişlere ve ağız mukozasına uygulanmak üzere hazırlanmış, tek veya temel amacı bu kısımları temizlemek, koku vermek, görünümünü değiştirmek ve/veya vücut kokularını düzeltmek ve/veya korumak veya iyi bir durumda tutmak olan bütün preparatları veya maddeleri kapsar.
Madde 0003: Bildirim ve denetim
Kozmetik ürünün piyasaya ilk kez arz edilmesinden önce Sağlık Bakanlığına bildirimde bulunulması zorunludur. Bildirimden sonra üründe veya üreticide meydana gelen değişikliklerin de bildirilmesi zorunludur.
Bu Kanun hükümlerine göre eksik bilgi ve belge ihtiva eden bildirim, yapılmış sayılmaz.
Piyasaya arz edilen kozmetik ürünlerin üretim yerlerinin denetimi ile piyasa gözetim ve denetimi Sağlık Bakanlığı tarafından yapılır.
Madde 0004: Üretici ve yükümlülükleri
Bir kozmetik ürünü üreten, imal eden, ıslah eden veya ürüne adını, ticari markasını veya ayırt edici işaretini koymak suretiyle kendini üretici olarak tanıtan gerçek veya tüzel kişi; üreticinin Türkiye dışında olması halinde, üretici tarafından yetkilendirilen temsilci veya ithalatçı; ayrıca, ürünün tedarik zincirinde yer alan veya faaliyetleri ürünün güvenliğine ilişkin özelliklerini etkileyen gerçek veya tüzel kişi, bu Kanunun uygulanması bakımından üretici sayılır. Üreticinin yükümlülükleri aşağıda belirtilmiştir:
Sağlık Bakanlığına bildirimde bulunulmaksızın kozmetik ürün üretmek, ambalajlamak, ithalat müessesesi açmak veya işletmek veya ilk bildirimden sonra yapılan değişiklikleri bildirmeksizin bir müessesenin faaliyet sahasını genişletmek yasaktır.
Bu müesseseler sorumlu teknik eleman ile hizmetin gerektirdiği nitelikte personel istihdam edilmeden işletilemez.
Herhangi bir kozmetik ürün, ürün güvenlik bilgileri Sağlık Bakanlığı Zehir Araştırma Merkezine bildirilmeden piyasaya arz edilemez.
Kozmetik ürün, normal ve üretici tarafından önerilen şartlar altında uygulandığında veya ürünün sunumu, etiketlenmesi, kullanımına dair açıklamalara veyahut üretici tarafından sağlanan bilgiler dikkate alınarak öngörülecek kullanım şartlarına göre uygulandığında, insan sağlığına zarar vermeyecek nitelikte olmak zorundadır.
Muhtevasında hiç veya belirli limit ve şartların dışında bulunmaması gereken maddeler içeren kozmetik ürünler piyasaya arz edilemez.
Kozmetik ürünlerin ambalaj ve etiket bilgilerinin yönetmelikte belirtilen esaslara uygun olması zorunludur.
Kozmetik üretim yerinin Sağlık Bakanlığınca belirlenen esaslara uygun olması zorunludur.
Madde 0005: İdari para cezaları
(Madde 08.02.2008 tarih ve 26781 sayılı Resmi Gazetede yayımlanan Kanun ile Değişmiştir.)
Bu Kanunun;
a) 3 üncü maddesinin birinci fıkrasında belirtilen yükümlülüklerinden herhangi birini ihlal eden üreticiye yirmibin Türk Lirası,
b) 4 üncü maddesinin;
1) (a) bendinde belirtilen yasaklardan herhangi birine uymayan üreticiye yirmibin Türk Lirası,
2) (b) bendinde belirtilen personeli istihdam etmeyen ve (c) bendi uyarınca bildirimde bulunmayan üreticiye onbin Türk Lirası,
3) (d) bendine aykırı hareket eden kozmetik ürünün üreticisine ellibin Türk Lirası,
4) (e) bendine göre muhtevasında hiç bulunmaması gereken maddeler içeren kozmetik ürünleri piyasaya arz eden üreticiye yirmibin Türk Lirası, muhtevasında belirli limit ve şartların dışında maddeler içeren kozmetik ürünleri piyasaya arz eden üreticiye onbeşbin Türk Lirası,
5) (g) bendinde belirtilen yükümlülüğü ihlâl eden üreticiye yirmibin Türk Lirası,
idarî para cezası Sağlık Bakanlığınca verilir.
Bu Kanuna göre idarî para cezasını gerektiren fiilin tekrarı hâlinde idarî para cezaları iki kat olarak uygulanır.
Bu maddeye göre idarî para cezası verilmiş olması, ihlâl edilen yükümlülüğün niteliğine göre gereken diğer idarî tedbirlerin ve müeyyidelerin uygulanmasına engel olmaz.
Madde 0006: Diğer idari müeyyideler ve tedbirler
Bu Kanun hükümleri ile bu Kanuna göre yürürlüğe konulan yönetmelik ve diğer düzenlemelerde belirlenen esaslara uygun olmadığı tespit edilen kozmetik ürünler ile ilgili uyarı, piyasadan toplatma ve imha için gereken işlemler ile kozmetik ürün üretim yerinin ıslahı ve gerektiğinde kapatılması ile ilgili bütün tedbirleri almaya ve uygulamaya Sağlık Bakanlığı yetkilidir.
Bu Kanun ile bu Kanuna göre çıkarılan mevzuata uygunluğu belgelenmiş olsa dahi, bir ürünün genel sağlık yönünden güvenli olmadığına dair kesin belirtilerin bulunması halinde, bu ürünün piyasaya arzı, kontrol yapılıncaya kadar Sağlık Bakanlığınca geçici olarak durdurulur.
Kontrol sonucunda ürünün genel sağlık yönünden güvenli olmadığının tespit edilmesi halinde, masrafları üretici tarafından karşılanmak üzere Sağlık Bakanlığı;
Ürünün piyasaya arzının yasaklanmasını,
Piyasaya arz edilmiş olan ürünlerin piyasadan toplanmasını,
Ürünlerin, güvenli hale getirilmesinin imkânsız olduğu durumlarda, taşıdıkları risklere göre kısmen ya da tamamen imha edilmesini,
(a), (b) ve (c) bentlerinde belirtilen önlemler hakkında gerekli bilgilerin, ülke genelinde dağıtımı yapılan iki gazete ile ülke genelinde yayın yapan iki televizyon kanalında ilanı suretiyle risk altındaki kişilere duyurulmasını,
Sağlar.
Risk altındaki kişilerin yerel yayın yapan gazete ve televizyon kanalları vasıtasıyla bilgilendirilmesinin mümkün olduğu durumlarda, bu duyuru yerel basın ve yayın organları yoluyla, risk altındaki kişilerin tespit edilebildiği durumlarda ise bu kişilerin doğrudan bilgilendirilmesi yoluyla yapılır.
Türk Ceza Kanunu hükümleri saklıdır.
Madde 0007: Yönetmelik
Kozmetik ürünlerin teknik niteliklerine, ambalaj bilgilerine dair şartlara, bildirimlerine, piyasaya arz edilmelerine, piyasa gözetim ve denetimlerine, üretim yeri denetimlerine, analiz metotlarına, tedbirlere ve ilgili diğer hususlara ilişkin usûl ve esaslar, bu Kanunun yayımı tarihinden itibaren bir ay içinde Sağlık Bakanlığı tarafından hazırlanarak yürürlüğe konulacak bir yönetmelik ile düzenlenir.
Madde 0008: Yürürlükten kaldırılan mevzuat
23.02.1994 tarihli ve 3977 sayılı Kozmetik Kanunu yürürlükten kaldırılmıştır.
Geçici Madde 0001:
Bu Kanunda öngörülen yönetmelik yürürlüğe girinceye kadar mevcut yönetmeliklerin bu Kanuna aykırı olmayan hükümlerinin uygulanmasına devam olunur.
Madde 0009: Yürürlük
Bu Kanun yayımı tarihinde yürürlüğe girer.
Madde 0010: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
