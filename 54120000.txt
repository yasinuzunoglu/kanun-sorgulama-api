5412 sayılı Askeri Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun
Yayımlandığı Resmî Gazete Tarihi: 26.10.2005
Yayımlandığı Resmî Gazete Sayısı: 25978
Kabul Tarihi	20.10.2005
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-771/2882
16.06.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığı nca hazırlanan ve Başkanlığınıza arzı Bakanlar Kurulu nca 06.06.2005 tarihinde kararlaştırılan Askeri Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
2565 sayılı Askeri Yasak Bölgeler ve Güvenlik Bölgeleri Kanununun 5 inci maddesine göre, birinci derece askeri yasak bölgeler kara sınır hattı boyunca ve lüzum görülen kıyılarda asgari 30 metre derinlikteki sahalarda tesis edilmektedir. Kanun, bu bölgelerde daraltma yapılması veya bazı kısımlarının askeri yasak bölge kapsamı dışında bırakılması için bir istisna getirmemiştir.
Birinci derece kara askeri yasak bölgeler içerisinde halkın ve özellikle yabancı uyruklu şahısların ilgi odağı olan tarihi ve turistik bölgeler bulunmaktadır. Kanun gereğince, yabancı uyruklu şahısların birinci derece kara askeri yasak bölgelere girişleri Genelkurmay Başkanlığının iznine bağlı bulunduğundan, yabancı uyruklu şahısların kültür, turizm ve spor amaçlı faaliyetler için bu bölgelere giriş taleplerinin karşılanmasında sıkıntılar yaşanmaktadır.
Kara sınır hattı boyunca tesis edilen birinci derece askeri yasak bölgeler içerisinde bulunan bazı yerlerin askeri yasak bölge kapsamından çıkarılarak kültür, turizm ve spor amaçlı faaliyetler için şahısların giriş-çıkışlarına kolaylık getirilmesinin kamu yararına olacağı düşünülmektedir.
Tasarı bu amaçla hazırlanmıştır.
HÜKÜMETİN TEKLİF ETTİĞİ METİN
ASKERİ YASAK BÖLGELER VE GÜVENLİK BÖLGELERİ KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
18.12.1981 tarihli ve 2565 sayılı Askeri Yasak Bölgeler ve Güvenlik Bölgeleri Kanununun 5 inci maddesine aşağıdaki fıkra eklenmiştir.
Kara hudutları boyunca tesis edilen askeri yasak bölgelerin sınırları ise, kamu yararı bulunması kaydıyla kültür, turizm ve spor amaçlı faaliyetler için Genelkurmay Başkanlığının teklifi üzerine Bakanlar Kurulunca daraltılabilir veya bazı bölgelerde tamamen kaldırılabilir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Kara hudutları boyunca tesis edilen askeri yasak bölgelerin turizm, spor, kültür amaçlı olarak kaldırılması veya daraltılması imkânı sağlanmaktadır.
Madde - 2.
Yürürlük maddesidir.
Madde - 3.
Yürütme maddesidir.
Milli Savunma Komisyonu Raporu
T.C.
Milli Savunma Komisyonu
Esas No	1/1056
Karar No	30
24.06.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 21.06.2005 tarihinde esas komisyon olarak Komisyonumuza havale edilen Askeri Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun Tasarısı, Komisyonumuzun 24.06.2005 tarihli toplantısında, Hükümeti temsilen Millî Savunma Bakanı Sayın Vecdi Gönül ve beraberinde Bakanlık yetkilileri ile Genelkurmay Başkanlığı ve Maliye Bakanlığı temsilcilerinin de katılımlarıyla görüşülmüştür.
Tasarı ile kara hudutları boyunca tesis edilen askeri yasak bölgelerin turizm, spor, kültür amaçlı faaliyetler için Genelkurmay Başkanlığının teklifi üzerine Bakanlar Kurulunca daraltılması veya bazı bölgelerde kaldırılmasına imkan sağlanması öngörülmektedir.
Tasarının tümü üzerindeki görüşmelerde, Milli Savunma Bakanı Sayın Vecdi Gönül yapmış olduğu sunuş konuşmasında;
2565 sayılı Askeri Yasak Bölgeler ve Güvenlik Bölgeleri Kanununun 5 inci maddesi ile birinci derece kara askeri yasak bölgelerinin tesis edileceği bölge ve mesafelerin açıklanmakta olduğunu,
Maddede yurt savunması bakımından hayati önem taşıyan askeri tesis ve bölgelerin belirlenen dış sınırlarının en az yüz, en fazla dörtyüz metre uzağından alınan noktaların birleştirilmesi suretiyle meydana gelen alanlarda tesis edilebileceğini,
Gerek görülmesi halinde bu sınırın daraltılıp genişletilmesine Genelkurmay Başkanlığının teklifi üzerine Bakanlar Kurulunca karar verilebileceğini,
Birinci derece kara askeri yasak bölgeler içerisinde halkın ve özellikle yabancı uyruklu şahısların ilgi odağı olan tarihi ve turistik bölgelerin de bulunduğunu,
Kanun gereğince yabancı uyruklu şahısların birinci derece kara askeri yasak bölgelere girişlerinin Genelkurmay Başkanlığının iznine bağlı bulunduğunu, yabancı uyruklu şahısların kültür, turizm ve spor amaçlı faaliyetler için bu bölgelere giriş taleplerinin karşılanmasında bir takım sıkıntıların yaşandığını,
Bu yasal düzenleme ile Ermenistan sınırında Ani Harabeleri Bölgesi ile Suriye sınırında Karkamış Bölgesinin tarih ve kültür turizmi için Artvin Camili Bölgesinin Çoruh Nehrinin doğa turizmi ve spor amaçlı faaliyetler için açılabilmesine imkân sağlanacağını,
İfade etmişlerdir.
Bu açıklamaların ardından Tasarının tümü üzerindeki görüşmeler tamamlanmış ve maddelerin görüşülmesine geçilmiştir.
Maddelerin görüşülmesinin sonucunda Tasarının;
1 inci maddesi, kara hudutları boyunca tesis edilen askeri yasak bölgelerin kültür, turizm ve spor amaçlı faaliyetlerin yanı sıra milli eğitim amaçlı olarak da daraltılması veya bazı bölgelerde kaldırılmasına imkân sağlanmasının uygun olacağı gerekçesi ile verilen önergenin kabul edilmesi ile maddede yer alan kültür ibaresinden önce gelmek üzere milli eğitim ibaresinin eklenmesi suretiyle değiştirilerek,
Yürürlüğe ilişkin 2 nci maddesi ile Yürütmeye ilişkin 3 üncü maddesi ise aynen,
Kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygıyla arz olunur.
Madde 0001:
18.12.1981 tarihli ve 2565 sayılı Askeri Yasak Bölgeler ve Güvenlik Bölgeleri Kanununun 5 inci maddesine aşağıdaki fıkra eklenmiştir.
Kara hudutları boyunca tesis edilen askeri yasak bölgelerin sınırları ise, kamu yararı bulunması kaydıyla milli eğitim, kültür, turizm ve spor amaçlı faaliyetler için Genelkurmay Başkanlığının teklifi üzerine Bakanlar Kurulunca daraltılabilir veya bazı bölgelerde tamamen kaldırılabilir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
