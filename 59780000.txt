5978 sayılı Yurtdışı Türkler ve Akraba Topluluklar Başkanlığı Teşkilat ve Görevleri Hakkında Kanun
Yayımlandığı Resmî Gazete Tarihi: 06.04.2010
Yayımlandığı Resmî Gazete Sayısı: 27544
Kabul Tarihi	24.03.2010
BİRİNCİ BÖLÜM
Amaç, Kapsam ve Tanımlar
Madde 0001 : Amaç
(1) Bu Kanunun amacı;
a) Yurtdışında yaşayan vatandaşlarımızla ilgili çalışmalar yapmak ve sorunlarına çözüm üretmek,
b) Soydaş ve akraba topluluklar ile sosyal, kültürel ve ekonomik ilişkilerin geliştirilmesi amacıyla bu topluluklara yönelik faaliyetler yürütmek,
c) Avrupa Birliği çerçevesinde yürütülen projeler ile Yükseköğretim Kurulu ve üniversiteler hariç olmak üzere(1) kamu kurum ve kuruluşlarınca ülkemizde eğitim görmesi uygun görülenlerle, uluslararası anlaşmalar çerçevesinde ülkemize gelen öğrencilerin, ülkemizdeki eğitim süreçlerinin başarılı bir şekilde sonuçlandırılması için her türlü esası belirleyerek, ilgili kurumlar arasındaki koordinasyonu sağlamak,
üzere, Yurtdışı Türkler ve Akraba Topluluklar Başkanlığının kuruluş, teşkilat, görev ve yetkilerine ilişkin usûl ve esasları düzenlemektir.
(1) 17.08.2011 Tarih ve 28028 Sayılı Resmi gazetede Yayınlanan 649 Sayılı Khk ile birinci fıkrasının (c) bendinde yer alan Avrupa Birliği çerçevesinde yürütülen projeler hariç olmak üzere ibaresi Avrupa Birliği çerçevesinde yürütülen projeler ile Yükseköğretim Kurulu ve üniversiteler hariç olmak üzere şeklinde değiştirilmiştir.
Madde 0002 : Kapsam
(1) Bu Kanun, Türkiye dışında yaşayan Türkiye Cumhuriyeti vatandaşlarını, kaybettirme hâlleri dışında vatandaşlıktan çıkanları, soydaş ve akraba topluluklar ile sosyal, kültürel ve ekonomik ilişkilerin geliştirilmesi amacıyla bu topluluklara yönelik faaliyetler yürüten kamu kurum ve kuruluşları, sivil toplum kuruluşları ve meslekî yapılanmalar ile 1 inci maddenin birinci fıkrasının (c) bendinde belirtilen öğrencilerle ilgili faaliyetleri kapsar. Bu Kanunun uygulanmasında, 5/5/1969 tarihli ve 1173 sayılı Milletlerarası Münasebetlerin Yürütülmesi ve Koordinasyonu Hakkında Kanun hükümleri saklıdır.
Madde 0003 : Tanımlar
(1) Bu Kanunun uygulanmasında;
a) Bakan: Yurtdışı Türkler ve Akraba Topluluklar Başkanlığının bağlı olduğu Bakanı,
b) Başkan: Yurtdışı Türkler ve Akraba Topluluklar Başkanını,
c) Başkanlık: Yurtdışı Türkler ve Akraba Topluluklar Başkanlığını,
ç) Koordinasyon görevi: Diğer bakanlıklar ile kamu kurum ve kuruluşlarının görev ve yetki alanları saklı kalmak üzere, bu bakanlık ve kurumlarca sunulan hizmetlerin bir plana bağlı olarak, hedef ve stratejilerin oluşturulması ve sonuçlarının takip edilerek, çalışmalarda başarıya ulaşılmasını sağlamayı,
d) Öğrenci: Kamu kurum ve kuruluşlarınca ülkemizde eğitim görmesi uygun görülenler ile uluslararası anlaşmalar çerçevesinde eğitim amacıyla Türkiye'ye gelen yabancı uyruklu öğrencileri,
e) Ülke-bölge masaları: Görev alanı içinde ülke ve bölgeleri kapsayan ve uzmanlardan oluşan çalışma gruplarını,
ifade eder.
İKİNCİ BÖLÜM
Kuruluş, Başkanlık Teşkilatı, Yöneticilerin Yetkileri ve Sorumlulukları, Hizmet Birimleri ve Görevleri
Madde 0004 : Kuruluş
(1) Bu Kanunla ve ilgili diğer mevzuatla verilen görevleri yerine getirmek ve yetkileri kullanmak üzere, kamu tüzel kişiliğini haiz, özel bütçeli, Başbakanlığa bağlı Yurtdışı Türkler ve Akraba Topluluklar Başkanlığı kurulmuştur. Başbakan, Başkanlık ile ilgili yetkilerini bir Bakan aracılığı ile kullanabilir.
Madde 0005 : Başkan, başkan yardımcıları ve başkanlık müşavirleri
(1) Başkan, Başkanlığın en üst amiri olup, Başkanlık hizmetlerini, mevzuata, Başkanlığın amaç ve politikalarına, stratejik planına, performans ölçütlerine ve hizmet kalite standartlarına uygun olarak düzenler, yürütür ve hizmet birimleri arasındaki koordinasyonu sağlar. Başkan, Başbakana veya görevlendireceği Bakana karşı sorumludur.
(2) Başkana yardımcı olmak üzere, üç başkan yardımcısı atanabilir. Başkan yardımcıları, Başkan tarafından verilen görevleri yerine getirir ve Başkana karşı sorumludur.
(3) Başkanlıkta özel önem ve öncelik taşıyan konularda Başkana yardımcı olmak üzere üç başkanlık müşaviri görevlendirilebilir.
Madde 0006 : Yöneticilerin yetkileri ve sorumlulukları
(1) Başkanlığın her kademedeki yöneticileri, görevlerini mevzuata, stratejik plan ve programlara, performans ölçütlerine ve hizmet kalite standartlarına uygun olarak yürütmekten sorumludur.
(2) Başkan, hizmet birimi yöneticilerine, gerektiğinde sınırlarını yazılı olarak açıkça belirlemek şartıyla yetkilerini devredebilir. Yetki devri, uygun araçlarla ilgililere duyurulur. Yetki devri Başkanın sorumluluğunu kaldırmaz.
(3) Başkanlık; görev, yetki ve sorumluluk alanına giren ve önceden kanunla düzenlenmiş konularda idarî düzenlemeler yapabilir.
(4) Başkanlık, görevlerini yerine getirirken yerli veya yabancı, gerçek veya tüzel kişilerden hizmet satın alabilir.
Madde 0007 : Hizmet birimleri
(1) Başkanlık teşkilatı aşağıdaki birimlerden oluşur:
a) Yurtdışı Vatandaşlar Daire Başkanlığı.
b) Kültürel ve Sosyal İlişkiler Daire Başkanlığı.
c) Kurumsal İlişkiler ve İletişim Daire Başkanlığı.
ç)  (Bent 18.05.2012 tarih ve 28296 sayılı Resmi Gazetede yayımlanan Kanun ile Değişmiştir.) Uluslararası Öğrenciler Daire Başkanlığı.
d) Strateji Geliştirme Daire Başkanlığı.
e) Hukuk Müşavirliği.
f)  (Bent 18.05.2012 tarih ve 28296 sayılı Resmi Gazetede yayımlanan Kanun ile Değişmiştir.) İnsan Kaynakları ve Eğitim Daire Başkanlığı.
g) (Bent 18.05.2012 tarih ve 28296 sayılı Resmi Gazetede yayımlanan 6304 Sayılı Kanun ile Eklenmiştir) Destek Hizmetleri Daire Başkanlığı.
ğ) (Bent 18.05.2012 tarih ve 28296 sayılı Resmi Gazetede yayımlanan 6304 Sayılı Kanun ile Eklenmiştir) Bilgi İşlem Daire Başkanlığı.
Madde 0008 : Yurtdışı Vatandaşlar Daire Başkanlığı
(1) Yurtdışı Vatandaşlar Daire Başkanlığının görevleri şunlardır:
a) Yurtdışında yaşayan Türkiye Cumhuriyeti vatandaşlarının, kaybettirme hâlleri dışında vatandaşlıktan çıkmış olanların ve 29/5/2009 tarihli ve 5901 sayılı Türk Vatandaşlığı Kanununun 28 inci maddesi gereği Türk vatandaşlarına tanınan haklardan aynen yararlananların, ülkemizle sosyal, kültürel ve ekonomik bağlarını muhafaza etmeleri ve geliştirmeleri için gerekli çalışmaların ilgili kurumlarla eşgüdüm içinde yapılmasını sağlamak.
b) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların, her türlü sorunları ile ilgili çalışmalar yapmak, sorunlarına çözüm üretmek, hayat standartlarının yükseltilmesi için ticarî ve meslekî kuruluşlarla birlikte çalışmalar yapmak, ilgili kurumlar nezdinde bunları takip ederek uygulanmasını sağlamak.
c) Yurtdışında yaşayan vatandaşlar ve kaybettirme hâlleri dışında vatandaşlıktan çıkmış olanlarla ilgili, yetkili kamu kurum ve kuruluşlarınca yapılacak çalışmaların koordinasyonunun bir plan dâhilinde yapılmasını sağlamak.
ç) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların, öz kültürlerini kaybetmeden toplumsal hayata katılmaları için bilinçlendirme faaliyetlerini yaparak veya yaptırarak, yaşadıkları ülkelerle uyumlu bir hâlde varlıklarını sürdürmelerini teminen, gereken her türlü çalışmaların ilgili birimler, meslekî yapılanmalar ve sivil toplum kuruluşlarıyla birlikte yapılmasını sağlamak.
d) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların, bulundukları toplumda kanunî haklardan tam olarak yararlanabilmeleri için gerekli çalışmaları yapmak; ayrımcılık, asimilasyon, yabancı düşmanlığına karşı korunmaları için faaliyette bulunmak ve aynı amaç için çalışan kişi ve kuruluşlarla iş birliği yapmak.
e) Yurtdışında yaşayan vatandaşlarımızın bulunduğu ülkelerle ekonomik, sosyal, kültürel ve ticari bağları geliştirmek üzere, girişimciler ve profesyonellerin güçlerinin birleştirilmesi yoluyla yurtdışındaki Türkiye imajının güçlendirilerek, ülkemizin uluslararası düzeyde tanınması ve tanıtılması için yurtiçinde veya yurtdışında kurulmuş sivil toplum örgütleri, meslekî yapılanmalar, tüzel kişilikler ve ticari örgütlerle ortak planlı çalışmalar yapmak veya yapılan çalışmalara idarî ve malî destekte bulunmak.
f) Görev alanına giren konularda hizmetlerin etkililiğini ve yararlanıcı memnuniyetini analiz ederek araştırmak ve bunların sonuçlarını ilgili kurumlarla paylaşarak gereken çalışmaların başlatılmasını sağlamak.
g) Görev alanına giren konularla ilgili her türlü veri ve bilgiyi toplamak ve değerlendirmek.
ğ) (Bent 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Eklenmiştir) Yurtdışında yaşayan vatandaşlar ve kaybettirme halleri dışında vatandaşlıktan çıkmış olanlar ve çocukları için yurtiçinde ve yurtdışında eğitim, burs ve barınma desteği sağlamak.
h) Yurtdışı Vatandaşlar Danışma Kurulunun sekretarya işlerini yürütmek.
ı) Başkan tarafından verilecek diğer görevleri yerine getirmek.
Madde 0009 : Kültürel ve Sosyal İlişkiler Daire Başkanlığı
(1) Kültürel ve Sosyal İlişkiler Daire Başkanlığının görevleri şunlardır:
a) Soydaş ve akraba topluluklarla ekonomik, sosyal ve kültürel bağların geliştirilmesi için, ilgili kişi, kurum, sivil toplum kuruluşu ve meslekî yapılanmalarla birlikte yapılacak çalışmalara destek olmak ve bu faaliyetlerin bir plan dâhilinde koordine edilmesini sağlamak.
b) Kamu kurum ve kuruluşlarınca soydaş ve akraba topluluklarla ilgili hizmet ve faaliyetlere yönelik olarak, ilgili kuruluşlarla birlikte hedefleri belirleyerek, bir plan dâhilinde koordine edilmesini sağlamak.
c) Görev alanına giren konularda hizmetlerin etkililiğini ve yararlanıcı memnuniyetini analiz ederek araştırmak ve bunların sonuçlarını ilgili kurumlarla paylaşarak gereken çalışmaların başlatılmasını sağlamak.
ç) Kültürel ve Sosyal İlişkiler Eşgüdüm Değerlendirme Kurulunun sekretarya işlerini yürütmek.
d) Başkan tarafından verilecek diğer görevleri yerine getirmek.
Madde 0010 : Kurumsal İlişkiler ve İletişim Daire Başkanlığı
(1) Kurumsal İlişkiler ve İletişim Daire Başkanlığının görevleri şunlardır:
a) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların kurdukları sivil toplum kuruluşları ile bu Kanunda belirtilen konularda faaliyette bulunan sivil toplum kuruluşlarının başarılı çalışmalar yapabilmeleri için kapasite geliştirme program ve projeleri geliştirmek, uygulamak ve benzeri çalışmalara ve projelere idarî ve malî destekte bulunmak.
b) Bu Kanunda belirtilen amaçların gerçekleştirilmesine yönelik olarak, kişi ve kuruluşlarca yurtiçinde ve yurtdışında planlanan faaliyetleri idari, mali veya hibe esaslı olarak(1) desteklemek.
c) Başkanlığın görev alanı ile ilgili, süreli ve süresiz yayınları planlayıp yayınlamak veya yayınlatmak.
ç) Görev alanı ile ilgili konularda panel, konferans ve sempozyumlar düzenlemek veya düzenletmek.
d) Başkanlığın basın ve halkla iletişim çalışmalarını yürütmek.
e) Hedef kitleye yönelik olarak yapılacak desteklerin esaslarını belirlemek.
f) Başkan tarafından verilecek diğer görevleri yerine getirmek.
(1) 18.05.2012 tarih ve 28296 Sayılı Resmi Gazetede yayınlanan 6304 Sayılı Kanun ile birinci fıkrasının (b) bendindeki faaliyetleri ibaresinden sonra gelmek üzere idari, mali veya hibe esaslı olarak ibaresi eklenmiştir.
Madde 0011 : Uluslararası Öğrenciler Daire Başkanlığı(1)
(1) Uluslararası Öğrenciler Daire Başkanlığının(1) görevleri şunlardır:
a) Uluslararası Öğrenciler Değerlendirme Kurulunun(1) sekretarya işlerini yürütmek.
b) Öğrencilerin, öğrenimleri süresinde ve sonrasında, ülkemizi daha iyi tanımalarını ve ilişkilerin sürekliliğini sağlayıcı yurtiçinde ve yurtdışında çalışmalar yapmak veya benzeri çalışmalar yapan kamu kurum ve kuruluşları, özel kuruluş ile sivil toplum kuruluşlarının çalışmalarına katkıda bulunmak.
c) Öğrencilere yönelik olarak Kurul tarafından alınan kararların uygulanmasını ve sonuçlarını takip etmek.
ç) Kurula, kurum ve kuruluşların yaptıkları çalışmalarla ilgili değerlendirmeler ve analizler yapmak.
d) Öğrencilerin mezuniyet sonrasında yaşadıkları ülkelerde ilişkilerimizin devamını sağlamak.
e) Görev alanına giren konularda hizmetlerin etkililiğini ve yararlanıcı memnuniyetini analiz ederek araştırmak ve sonuçlarını ilgili kurumlarla paylaşarak gereken çalışmaların başlatılmasını sağlamak.
f) İlgili kurum ve kuruluşların çalışmalarının değerlendirilebilmesi amacıyla veri bankası oluşturmak.
g) (Bent 17.08.2011 tarih ve 28028 sayılı Resmi Gazetede yayımlanan 0649 Sayılı Khk ile Eklenmiştir) Türkiye'ye çeşitli alanlarda eğitim, öğretim, seminer, kurs ve benzeri faaliyetler için gelecek yabancı uyruklu öğrencilere ihtiyaçları doğrultusunda destek vermek.
ğ) (Bent 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Eklenmiştir) Yurtdışından öğrenim görmek amacıyla ülkemize gelen öğrencilere burs, barınma, iaşe, sigorta, tedavi ve diğer giderlere ilişkin destek sağlamak.
h) Başkan tarafından verilecek diğer görevleri yerine getirmek.
(1) 18.05.2012 tarih ve 28296 Sayılı Resmi gazetede Yayınlanan 6304 Sayılı kanun ile başlığı Uluslararası Öğrenciler Daire Başkanlığı, aynı maddenin birinci fıkrasında yer alan Yabancı Öğrenciler Daire Başkanlığının ibaresi Uluslararası Öğrenciler Daire Başkanlığının ve aynı fıkranın (a) bendinde yer alan Yabancı Öğrenci Değerlendirme Kurulunun ibaresi Uluslararası Öğrenciler Değerlendirme Kurulunun şeklinde değiştirilmiştir.
Madde 0012 : Strateji Geliştirme Daire Başkanlığı
(1) Strateji Geliştirme Daire Başkanlığının görevleri şunlardır:
a) 10/12/2003 tarihli ve 5018 sayılı Kamu Malî Yönetimi ve Kontrol Kanunu, 22/12/2005 tarihli ve 5436 sayılı Kamu Malî Yönetimi ve Kontrol Kanunu ile Bazı Kanun ve Kanun Hükmünde Kararnamelerde Değişiklik Yapılması Hakkında Kanunun 15 inci maddesi ve diğer mevzuatla strateji geliştirme ve malî hizmetler birimlerine verilen görevleri yapmak.
Madde 0013 : Hukuk Müşavirliği
(1) Hukuk Müşavirliğinin görevleri şunlardır:
a) Başkanlık birimleri tarafından sorulan hukukî konular ile malî ve cezaî sonuçlar doğuracak işlemler hakkında görüş bildirmek.
b) Başkanlığın menfaatlerini koruyan anlaşmazlıkları önleyici hukukî tedbirleri zamanında almak, anlaşma ve sözleşmelerin bu esaslara uygun olarak yapılmasına yardımcı olmak.
c) Adli ve idari davalarda gerekli olacak belgeleri hazırlamak, taraf olduğu davalarda ve icra takiplerinde Başkanlığı temsil etmek veya Başkanlığın hizmet satın alma yoluyla temsil edildiği davaları takip ve koordine etmek.
ç) Başkanlığın faaliyet ve sorumluluk alanları ile ilgili hukukî çalışmalar yapmak.
d) Başkan tarafından verilecek diğer görevleri yerine getirmek.
Madde 0014 : İnsan Kaynakları ve Eğitim Daire Başkanlığı
(Madde, Başlığı ile Birlikte 18.05.2012 tarih ve 28296 sayılı Resmi Gazetede yayımlanan Kanun ile Değişmiştir.)
(1) İnsan Kaynakları ve Eğitim Daire Başkanlığının görevleri şunlardır:
a) Başkanlığın insan gücü planlaması ve personel politikasıyla ilgili çalışmaları yapmak, personel sisteminin geliştirilmesi ve performans ölçütlerinin oluşturulması ile ilgili tekliflerde bulunmak.
b) Başkanlık personelinin atama, özlük, emeklilik ve sağlık işleriyle ilgili işleri yapmak.
c) Başkanlığın eğitim planını hazırlamak, hizmet öncesi ve hizmet içi eğitim programlarını düzenlemek ve uygulamak.
ç) Başkanlık kütüphane hizmetlerini yürütmek.
d) Başkanlığın görev alanı ile ilgili diğer kamu kurumları ve kişilere yönelik sürekli eğitim merkezi bünyesinde ilgili daire başkanlıkları ile koordineli olarak eğitim programları düzenlemek.
e) Eğitim materyalleri hazırlamak veya hazırlatmak.
f) Başkan tarafından verilecek diğer görevleri yerine getirmek.
Madde 0014/A : Destek Hizmetleri Daire Başkanlığı
Madde 18.05.2012 tarih ve 28296 sayılı Resmi Gazetede yayımlananı 6304 Sayılı Kanun ile Eklenmiştir.
(1) Destek Hizmetleri Daire Başkanlığının görevleri şunlardır:
a) 5018 sayılı Kamu Mali Yönetimi ve Kontrol Kanunu çerçevesinde, kiralama ve satın alma işlerini yürütmek, temizlik, aydınlatma, ısıtma, onarım, taşıma ve benzeri hizmetleri yapmak veya yaptırmak.
b) Genel evrak faaliyetlerini düzenlemek ve yürütmek.
c) Başkanlık arşiv hizmetlerini yürütmek.
ç) Başkanlık sivil savunma ve seferberlik hizmetlerini planlamak ve yürütmek.
d) Başkan tarafından verilecek diğer görevleri yerine getirmek.
Madde 0014/B : Bilgi İşlem Daire Başkanlığı
Madde 18.05.2012 tarih ve 28296 sayılı Resmi Gazetede yayımlananı 6304 Sayılı Kanun ile Eklenmiştir.
(1) Bilgi İşlem Daire Başkanlığının görevleri şunlardır:
a) Başkanlık projelerinin Başkanlık bilişim altyapısına uygun olarak tasarlanmasını ve uygulanmasını sağlamak, teknolojik gelişmeleri takip etmek ve Başkanlık otomasyon stratejilerini belirlemek, bilgi güvenliği ve güvenilirliği konusunun gerektirdiği önlemleri almak, politikaları ve ilkeleri belirlemek, kamu bilişim standartlarına uygun çözümler üretmek.
b) Başkanlığın bilgi işlem hizmetlerini yürütmek.
c) Başkanlığın internet sayfaları, elektronik imza ve elektronik belge uygulamaları ile ilgili teknik çalışmaları yapmak.
ç) Başkanlık görev alanıyla ilgili bilgi bankalarının oluşturulmasına yönelik teknik çalışmaları yürütmek ve ortaya çıkan sistemi yönetmek.
d) Başkanlık hizmetleriyle ilgili bilgileri toplamak ve veri tabanları oluşturmak.
e) Başkanlığın mevcut bilişim altyapısının kurulumu, bakımı, ikmali, geliştirilmesi ve güncellenmesi ile ilgili işleri yürütmek, haberleşme güvenliğini sağlamak ve bu konularda görev üstlenen personelin bilgi teknolojilerindeki gelişmelere paralel olarak düzenli şekilde hizmet içi eğitim almalarını sağlamak.
f) Başkan tarafından verilen diğer görevleri yapmak.
Madde 0015 : Komisyonlar ve ofisler
(1) Başkanlık, görevleri ve süresi belirtilmek kaydıyla Başkanın teklifi ve Başbakanın onayı ile özel ihtisas ve araştırma komisyonları kurabilir. Başkanlık bünyesinde görev alanı ile ilgili olarak kurulacak ülke ve bölge masaları, Başbakan oluruyla belirlenir.
(2) Başkanlık, hizmetlerini takip ve koordine etmek için gerekli görülen yerlerde Başkanın teklifi ve Başbakanın onayı ile koordinasyon ofisleri açabilir. Ofislerin çalışma esasları Başkanlıkça çıkarılacak yönetmelikle belirlenir.
ÜÇÜNCÜ BÖLÜM
Sürekli Kurullar
Madde 0016 : Sürekli kurullar
(1) Başkanlığın görev alanına giren konularda belirlenecek politikaların oluşturulmasına yardımcı olmak üzere;
a) Yurtdışı Vatandaşlar Danışma Kurulu,
b) Kültürel ve Sosyal İlişkiler Eşgüdüm Değerlendirme Kurulu,
c)  (Bent 18.05.2012 tarih ve 28296 sayılı Resmi Gazetede yayımlanan Kanun ile Değişmiştir.) Uluslararası Öğrenciler Değerlendirme Kurulu,
oluşturulmuştur. Kurulların kararları, kamu kurum ve kuruluşlarınca öncelikle değerlendirilir.
Madde 0017 : Yurtdışı Vatandaşlar Danışma Kurulu
(1) Yurtdışı Vatandaşlar Danışma Kuruluna ilişkin esaslar aşağıda belirtilmiştir:
a)  (Bent 02.11.2011 tarih ve 28103 sayılı Resmi Gazetede yayımlanan Khk ile Değişmiştir.) Kurul; Başbakanın veya ilgili Bakanın başkanlığında Başkan, Adalet, Aile ve Sosyal Politikalar, Avrupa Birliği, Çalışma ve Sosyal Güvenlik, Dışişleri, Ekonomi, Gümrük ve Ticaret, İçişleri, Kültür ve Turizm, Maliye, Milli Eğitim, Milli Savunma ve Ulaştırma, Denizcilik ve Haberleşme Bakanlıkları ile Diyanet İşleri Başkanlığı ve Sosyal Güvenlik Kurumu Başkanlığının en az Genel Müdür düzeyindeki temsilcileri; Sermaye Piyasası Kurulu Başkanı, Türkiye Radyo-Televizyon Kurumu Genel Müdürü, Basın-Yayın ve Enformasyon Genel Müdürü, Türkiye Odalar ve Borsalar Birliği temsilcisi ve yurtdışında yaşayan vatandaşlarımızın yoğun olarak bulundukları yerlerin başkonsolosluklarına veya Başkanlığa, yönetmelikte belirtilen şartları haiz Türkiye Cumhuriyeti vatandaşları veya kaybettirme halleri dışında vatandaşlıktan çıkanlar tarafından yapılan başvurular arasından Başkanın teklifi ve Başbakan veya ilgili Bakan oluruyla beş yıllığına seçilecek kişilerden oluşur. Kurula, Başbakan veya ilgili Bakan tarafından uygun bulunan kamu kurum ve kuruluşları ile mesleki yapılanmalar ve sivil toplum kuruluşları temsilcileri de davet edilebilir. Başbakan veya ilgili Bakan, Kurul üyeleri veya temsilcilerinin katılımı ile ihtisas kurulları ve çalışma grupları oluşturabilir.
b) Kurul kararları alınırken Dışişleri Bakanlığının görüşü öncelikle değerlendirilir.
c) Kurulun görevleri şunlardır:
1) Yurtdışında yaşayan Türk vatandaşlarının ve kaybettirme hâlleri dışında vatandaşlıktan çıkmış olanların sorunlarının tespiti ve yapılacak çalışmaların koordinasyonu ile ilgili olarak tavsiyelerde bulunmak.
2) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların bulundukları ülkelerin sosyal ve ekonomik yaşamlarına eşit katılımlarını sağlayacak öneriler geliştirmek.
3) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların Türkiye Cumhuriyeti tarafından karşılanması gereken ihtiyaçlarını belirlemek, bu çerçevede yapılması gerekli kanunî ve idarî düzenlemeleri tespit etmek.
4) Yurtdışında yaşayan vatandaşların ve kaybettirme hâlleri dışında vatandaşlıktan çıkmış olanların yabancı düşmanlığı, ırkçılık ve ayrımcılık gibi akımlara duyarlılıklarını artırarak uluslararası kamuoyunda yapılması gereken etkinlik önerilerini görüşmek.
5) (Bent 02.11.2011 tarih ve 28103 sayılı Resmi Gazetede yayımlanan 0661 Sayılı khk ile Eklenmiştir) Yurtdışında yaşayan Türk vatandaşlarına ve kaybettirme halleri dışında vatandaşlıktan çıkmış olanlara sunulan kamu hizmetlerinin standartları ile ilgili görüş ve tavsiyelerde bulunmak.
Madde 0018 : Kültürel ve Sosyal İlişkiler Eşgüdüm Değerlendirme Kurulu
(1) Kültürel ve Sosyal İlişkiler Eşgüdüm Değerlendirme Kuruluna ilişkin esaslar aşağıda belirtilmiştir:
a)  (Bent 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Değişmiştir.) Kurul; Başbakanın veya ilgili Bakanın başkanlığında, Başkan, Adalet, Dışişleri, İçişleri, Ekonomi, Enerji ve Tabii Kaynaklar, Kültür ve Turizm, Milli Eğitim ve Ulaştırma, Denizcilik ve Haberleşme Bakanlıkları ile Diyanet İşleri Başkanlığının en az Genel Müdür düzeyindeki temsilcileri ile Türkiye Radyo-Televizyon Kurumu Genel Müdürü, Türk İşbirliği ve Koordinasyon Ajansı Başkanı, Vakıflar Genel Müdürü, konu hakkında çalışma yapan dernekler, üniversiteler, araştırma merkezleri ve düşünce kuruluşlarından Başkanlığın teklifi ve Başbakan veya ilgili Bakanın oluru ile seçilecek konu uzmanı en fazla beş üye ve Başbakan veya ilgili Bakan tarafından uygun görülen diğer yetkililerin katılımıyla oluşur. Başbakan veya ilgili Bakan, Kurul üyeleri veya temsilcilerinin katılımı ile ihtisas kurulları ve çalışma grupları oluşturabilir. Kurul kararları kamu kurum ve kuruluşlarınca öncelikle değerlendirilir.
b) Kurulun görevleri şunlardır:
1) Soydaş ve akraba topluluklarla sosyal, kültürel, iktisadî ve diğer alanlarda ilişkilerin korunup geliştirilmesi ile ilgili esasları hazırlamak.
2) Görev alanında ilgili kurum ve kuruluşların yapacağı çalışmaların ortak stratejisini belirlemek.
3) (Bent 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Eklenmiştir) Soydaş ve akraba topluluklara sunulan kamu hizmetlerinin standartları ile ilgili görüş ve tavsiyelerde bulunmak.
Madde 0019 : Uluslararası Öğrenciler Değerlendirme Kurulu(1)
(1) Uluslararası Öğrenciler Değerlendirme Kuruluna(1) ilişkin esaslar aşağıda belirtilmiştir:
(Bent 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Değişmiştir.) Kurul; Başbakanın veya ilgili Bakanın başkanlığında, Başkan, Dışişleri, İçişleri, Maliye ve Milli Eğitim Bakanlıkları ile Diyanet İşleri Başkanlığının en az Genel Müdür düzeyindeki temsilcileri, Türk İşbirliği ve Koordinasyon Ajansı Başkanı, Kredi ve Yurtlar Kurumu Genel Müdürü ve Yükseköğretim Kurulu tarafından görevlendirilecek iki kurul üyesi ve konu ile ilgili çalışmalar yapan sivil toplum kuruluşu veya kamu kurumu niteliğindeki meslek kuruluşu temsilcilerinden her yıl Başbakan veya ilgili Bakan tarafından seçilen kişiler ve Başbakan veya ilgili Bakan tarafından uygun görülecek diğer yetkililerin katılımıyla oluşur. İlgili birimler Kurul tarafından alınan kararları uygulamakla yükümlüdürler. Başbakan veya ilgili Bakan, Kurul üyeleri veya temsilcilerinin katılımı ile ihtisas kurulları ve çalışma grupları oluşturabilir.
b) Kurul, Avrupa Birliği çerçevesinde yürütülen projeler ile Yükseköğretim Kurulu ve üniversiteler hariç olmak üzere(1) kamu kurum ve kuruluşlarınca ülkemizde eğitim görmesi uygun görülenlerle, uluslararası anlaşmalar çerçevesinde ülkemize gelen öğrencilerin, ülkemizdeki eğitim süreçlerinin başarılı bir şekilde sonuçlandırılması için her türlü esası belirleyerek, ilgili kurumlar arasında koordinasyonu sağlar.
c) Kurulun görevleri şunlardır:
1)  (Bent 17.08.2011 tarih ve 28028 sayılı Resmi Gazetede yayımlanan 649 Sayılı Khk ile Değişmiştir.) Yükseköğretim Kurulu ve üniversiteler aracılığıyla öğrenim görmek üzere getirilen yabancı öğrenciler hariç olmak kaydıyla, kamu kurum ve kuruluşlarınca temel eğitim giderleri karşılanmak suretiyle öğrenim görmek üzere Türkiye'ye gelecek olan ve Türkiye'de öğrenim gören öğrencilere ilişkin genel politikaları belirlemek.
2) Uluslararası öğrenci stratejisini ülkemiz menfaatleri çerçevesinde belirlemek.
3) Türkiye'de öğrenim gören öğrenciler için sağlanacak eğitim, öğretim ve sosyal amaçlı rehberlik hizmetlerinin ilkelerini belirlemek.
4)  (Bent 17.08.2011 tarih ve 28028 sayılı Resmi Gazetede yayımlanan 649 Sayılı Khk ile Değişmiştir.) Yükseköğretim Kurulunun önerilerini dikkate alarak Yükseköğretim Kurulu ve üniversiteler hariç olmak üzere kamu kurum ve kuruluşlarınca temel eğitim giderleri karşılanmak suretiyle yükseköğretim kurumlarına alınacak öğrenci kontenjanlarını ve seçim esaslarına ilişkin ilkeleri belirlemek.
5) Türkçe öğrenmek için kurslara katılmak üzere Türkiye'ye gelecek öğrencilere ilişkin esasları belirlemek.
6) Öğrencilere ilişkin uygulamaları değerlendirerek ilgili kamu kurum ve kuruluşlarını bilgilendirmek.
7) Kamu kurum ve kuruluşlarına ait yurtdışındaki eğitim-öğretim kuruluşlarının faaliyetlerinin hedeflenen başarıya ulaşabilmesi için, yaşadıkları sorunları kurumlar nezdinde takip etmek ve çalışma sonuçlarını analiz ederek değerlendirmek.
8) Ulusal ve uluslararası şartlara göre, burs verilecek öğrenci sayısını, burs miktarını, barınma, iaşe ve diğer ödemeler ile ülkemizdeki genel uygulamalar dikkate alınarak tedavi giderlerine ilişkin esasları belirlemek.
(1) 17.08.2011 Tarih ve 28028 Sayılı Resmi gazetede Yayınlanan 649 Sayılı Khk birinci fıkrasının (b) bendinde yer alan Avrupa Birliği çerçevesinde yürütülen projeler hariç olmak üzere ibaresi Avrupa Birliği çerçevesinde yürütülen projeler ile Yükseköğretim Kurulu ve üniversiteler hariç olmak üzere şeklinde değiştirilmiştir.
(1) 18.05.2012 tarih ve 28296 Sayılı Resmi Gazetede yayınlanan 6304 Sayılı Kanun ile Madde başlığı Uluslararası Öğrenciler Değerlendirme Kurulu ve aynı maddenin birinci fıkrasında yer alan Yabancı Öğrenci Değerlendirme Kuruluna ibaresi Uluslararası Öğrenciler Değerlendirme Kuruluna şeklinde değiştirilmiştir.
Madde 0020 : Sürekli kurullara ilişkin esaslar
(1) Bu Kanunun 16 ncı maddesinde belirtilen kurulların üye sayısı, seçilme yeterlilikleri, olağan ve olağanüstü toplantılarının yer ve zamanı, kamu görevlisi olmayan üyelerinin harcırah ve görev giderleri, çalışma ve karar alma esasları ile kurullarla ilgili diğer hususlar Başkanlık tarafından hazırlanacak yönetmelikle belirlenir.
DÖRDÜNCÜ BÖLÜM
Personele İlişkin Hükümler
Madde 0021 : Personel rejimi
(1) Başkanlık personeli, 14/7/1965 tarihli ve 657 sayılı Devlet Memurları Kanununa tâbidir. İdari yönden Başkan müsteşarlara, başkan yardımcıları müsteşar yardımcılarına denktir.
(2) Başkanlıkta; Başkan, Başkan Yardımcısı, Başkanlık Müşaviri, Basın Müşaviri, Hukuk Müşaviri, Daire Başkanı, Yurtdışı Türkler ve Akraba Topluluklar Uzman ve Uzman Yardımcıları kadroları karşılık gösterilmek kaydıyla, 657 sayılı Kanun ve diğer kanunların sözleşmeli personel çalıştırılması hakkındaki hükümlerine bağlı olmaksızın, sözleşmeli olarak çalıştırılabilir. Bu suretle çalıştırılacak personele, atandığı kadronun unvan ve derecesine göre ekli (1) sayılı cetvelde yer alan taban ve tavan ücretleri arasında kalmak üzere Başbakan onayıyla belirlenecek tutarda aylık brüt sözleşme ücreti ödenir. Söz konusu personele, çalıştıkları günlerle orantılı olarak, hastalık ve yıllık izinleri dâhil, Ocak, Nisan, Temmuz ve Ekim aylarında birer aylık sözleşme ücreti tutarında ikramiye ödenir. Bunlardan üstün gayret ve çalışmaları sonucunda emsallerine göre başarılı çalışma yaptıkları tespit edilenlere, Başkanın onayı ile Haziran ve Aralık aylarında birer aylık sözleşme ücreti tutarına kadar teşvik ikramiyesi ödenebilir. Başbakanlık merkez teşkilatında sözleşmeli olarak çalıştırılan emsali personelin yararlandığı ücret artışlarından Başkanlıkta çalışan sözleşmeli personel de aynı usûl ve esaslara göre aynen yararlandırılır. Bu fıkranın uygulanmasına ilişkin usûl ve esaslar ile söz konusu personele yapılacak diğer ödemeler Bakanlar Kurulunca tespit edilir.
(3) Başkanlıkta, 657 sayılı Kanun ve diğer mevzuat hükümlerine bağlı kalmaksızın, sözleşme ile yerli veya yabancı uzman istihdam edilebilir. Sözleşmeli olarak istihdam edilecek personel, 31/5/2006 tarihli ve 5510 sayılı Sosyal Sigortalar ve Genel Sağlık Sigortası Kanununun 4 üncü maddesinin birinci fıkrasının (a) bendi kapsamında sigortalı sayılır. Bu personelin atama usûl ve esasları Başkanlıkça çıkarılacak yönetmelikle belirlenir. Bunlara ödenecek ücretin net tutarı, birinci dereceli Yurtdışı Türkler ve Akraba Topluluklar Uzmanına ödenen aylık ortalama net tutarı aşmamak üzere Başkan tarafından tespit edilir.  (5.Cümle 02.11.2011 tarih ve 28103 sayılı Resmi Gazetede yayımlanan Kanun ile Değişmiştir.) Bu fıkra uyarınca çalıştırılacakların sayısı yetmişi geçemez. Bu fıkraya göre istihdam edilecek sözleşmeli uzmanların yurtiçi ve yurtdışındaki üniversitelerin en az dört yıllık eğitim veren Başkanlıkça belirlenecek bölümlerinden mezun olmaları ve Başkanlıkça belirlenecek yabancı diller için Kamu Personeli Yabancı Dil Bilgisi Seviye Tespit Sınavından en az (B) düzeyinde puan almak veya buna denk kabul edilen ve uluslararası geçerliliği bulunan bir belgeye sahip olmak şartları aranır. Kamu Personeli Yabancı Dil Bilgisi Seviye Tespit Sınavı veya bu sınava denk kabul edilen uluslararası geçerliliği bulunan sınavlarla ölçülmeyen yabancı diller için; ilgili dilde en az üç yıllık ortaöğretim veya ön lisans, lisans veya yüksek lisans diploması almış olmak ya da o dilin resmî dil olarak konuşulduğu ülke resmî makamları tarafından düzenlenen sınavda yüzde seksen oranında başarılı olmak gerekir.
Madde 0022 : Atama
(1) Başkanlıkta, Başkan müşterek kararla; Başkan Yardımcısı, Başkanlık Müşaviri, Daire Başkanı, I. Hukuk Müşaviri, Hukuk Müşaviri ve Basın Müşaviri kadrolarına Başkanın teklifi ve Başbakanın onayı ile atama yapılır. Başbakan, atama yetkisini Başkana devredebilir. Bu kadrolar dışındaki diğer personel, Başkan tarafından atanır.
Madde 0023 : Yurtdışı Türkler ve Akraba Topluluklar Uzmanlığı ile Yurtdışı Türkler ve Akraba Topluluklar Uzman Yardımcılığı
(1) Başkanlıkta Yurtdışı Türkler ve Akraba Topluluklar Uzman Yardımcılığına atanabilmek için, 657 sayılı Kanunun 48 inci maddesinde sayılan genel şartlara ek olarak aşağıdaki şartlar aranır:
a) En az dört yıllık lisans eğitimi veren ve Başkanlıkça belirlenecek bölümlerden veya bunlara denkliği Yükseköğretim Kurulu tarafından onaylanmış yabancı yükseköğretim kurumlarından mezun olmak.
b) Yapılacak yarışma sınavında başarılı olmak.
c) Sınavın yapıldığı tarihte otuz beş yaşını aşmamış olmak.
ç) Başkanlıkça belirlenecek yabancı dillerden Kamu Personeli Yabancı Dil Bilgisi Seviye Tespit Sınavından en az (B) düzeyinde puan almak veya buna denk kabul edilen ve uluslararası geçerliliği bulunan bir belgeye sahip olmak. Kamu Personeli Yabancı Dil Bilgisi Seviye Tespit Sınavı veya bu sınava denk kabul edilen uluslararası geçerliliği bulunan sınavlarla ölçülmeyen yabancı diller için; ilgili dilde en az üç yıllık ortaöğretim veya ön lisans, lisans veya yüksek lisans diploması almış olmak ya da o dilin resmî dil olarak konuşulduğu ülke resmî makamları tarafından düzenlenen sınavda yüzde seksen oranında başarılı olmak gerekir.
(2) Yurtdışı Türkler ve Akraba Topluluklar Uzman Yardımcılığına atananlar, en az üç yıl çalışmak, her yıl olumlu sicil almak ve istihdam edildikleri birimlerce belirlenecek konularda hazırlayacakları uzmanlık tezinin, oluşturulacak tez jürisi tarafından kabul edilmesi kaydıyla, yapılacak yeterlilik sınavına girmeye hak kazanırlar. Süresi içinde tezlerini sunmayan veya hazırladıkları tez kabul edilmeyenlere tezlerini sunmaları veya yeni bir tez hazırlamaları için bir yılı aşmamak üzere ilave süre verilir. Yeterlik sınavında başarılı olanlar, Yurtdışı Türkler ve Akraba Topluluklar Uzmanı olarak atanır. Sınavda başarılı olamayanlar veya sınava girmeye hak kazandığı hâlde geçerli mazereti olmaksızın sınav hakkını kullanmayanlara, bir yıl içinde ikinci kez sınav hakkı verilir. Verilen ilave süre içinde tezlerini sunmayan veya ikinci defa hazırladıkları tezleri de kabul edilmeyenler, ikinci sınavda da başarı gösteremeyen veya sınav hakkını kullanmayanlar ile olumsuz sicil alanlar Yurtdışı Türkler ve Akraba Topluluklar Uzman Yardımcısı unvanını kaybeder ve diğer kamu kurum ve kuruluşlarında öğrenim durumlarına uygun kadrolara atanmak üzere Devlet Personel Başkanlığına bildirilir. Yurtdışı Türkler ve Akraba Topluluklar Uzmanı ve Yurtdışı Türkler ve Akraba Topluluklar Uzman Yardımcılarının mesleğe alınmaları, yetiştirilmeleri, yarışma sınavı, tez hazırlama ve yeterlik sınavı ile çalışma usûl ve esasları Başkanlıkça çıkarılacak yönetmelikle düzenlenir.
Madde 0024 : Görevlendirme
(1) 8/6/1984 tarihli ve 217 sayılı Devlet Personel Başkanlığı Kuruluş ve Görevleri Hakkında Kanun Hükmünde Kararnamenin 2 nci maddesinde sayılan kamu kurum ve kuruluşlarında çalışanlar kurumlarının, hâkim ve savcılar ise kendilerinin muvafakatiyle aylık, ödenek, her türlü zam ve tazminatlar ile diğer malî ve sosyal hak ve yardımları kurumlarınca ödenmek kaydıyla geçici olarak Başkanlıkta görevlendirilebilir. Bunların geçici görev yollukları Başkanlık tarafından ödenir. Başkanlığın bu konudaki talepleri, ilgili kurum ve kuruluşlarca öncelikle sonuçlandırılır. Bu personel, kurumlarından aylıklı izinli sayılır. İzinli oldukları sürece memuriyetleri ile ilgili özlük hakları devam eder ve bu süreler terfi ve emekliliklerinde hesaba katılır. Terfileri başkaca bir işleme gerek kalmaksızın süresinde yapılır.
(2) Üniversite öğretim elemanları, özel bilgi ve ihtisas gerektiren işler için, 4/11/1981 tarihli ve 2547 sayılı Yükseköğretim Kanununun 38 inci maddesine göre Başkanlıkta görevlendirilebilir.
Madde 0025 : Kadrolar
(1) Başkanlık kadrolarının tespiti, ihdası, kullanımı ve iptali ile kadrolara ilişkin diğer hususlar, 13/12/1983 tarihli ve 190 sayılı Genel Kadro ve Usûlü Hakkında Kanun Hükmünde Kararname hükümlerine göre düzenlenir.
(2) Ekli (1) sayılı listede yer alan kadrolar ihdas edilerek 190 sayılı Kanun Hükmünde Kararnamenin eki (I) sayılı cetvele Yurtdışı Türkler ve Akraba Topluluklar Başkanlığı bölümü olarak eklenmiştir.
BEŞİNCİ BÖLÜM
Mali Hükümler
Madde 0026 : Başkanlığın gelirleri
(1) Başkanlığın gelirleri şunlardır:
a) Genel bütçeden yapılacak yardımlar.
b) Başkanlığa yapılacak her türlü bağış, yardım ve vasiyetler.
c) Başkanlık gelirlerinin değerlendirilmesinden elde edilen gelirler.
ç) Diğer gelirler.
Madde 0027 : Kaynak yönetimi
(1) Bu Kanun kapsamında Başkanlığa verilen görevlerden yurtdışında veya doğrudan yurtdışındaki faaliyetlere yönelik olarak kullanılmak üzere tefrik edilen ödeneklerden, Bakan tarafından belirlenecek olan kısımlar Başkanlık bütçesine gider kaydedilmek suretiyle özel hesaba aktarılır. Aktarılan bu tutarların harcanması, muhasebeleştirilmesi ve denetlenmesine ilişkin usûl ve esaslar Maliye Bakanlığı ile Başkanlıkça müştereken belirlenir.
ALTINCI BÖLÜM
Çeşitli ve Son Hükümler
Madde 0028 : Kamu kurum ve kuruluşları ile öğrencilerin yükümlülükleri
(1) Başkanlık, soydaş-akraba topluluklara ve yurtdışında yaşayan vatandaşlara yönelik hizmet sunan bakanlıklar ile kamu kurum ve kuruluşları arasında koordinasyonu sağlar. 16 ncı maddeye göre oluşturulan kurulların kararları ilgili bakanlık ve kurumlarca uygulanır.
(2) Başkanlık, bu Kanunla ve ilgili diğer mevzuatla verilen görevlerle ilgili konularda; 16 ncı maddeye göre oluşturulan kurullarca alınan kararlar dâhilinde, diğer kamu kurum ve kuruluşları, mahallî idareler, meslek kuruluşları ve sivil toplum kuruluşları ile gerekli iş birliği ve koordinasyonu sağlar. Kamu kurum ve kuruluşları, üniversiteler ve mesleki yapılanmaların, Başkanlığın görev alanındaki faaliyetlerine yönelik çalışmalarının ivedilikle sonuçlandırılması amacıyla, diğer kamu birimlerindeki işlemlerini takip ederek sonuçlandırır.
(3) Yurtdışında sunulacak hizmetlerde; mükerrer uygulamaların önlenmesi, kamu kaynaklarının tasarruflu bir şekilde kullanılması, hizmetlerin aksamadan yerinde ve zamanında yapılabilmesi amacıyla, Başbakanlık veya ilgili Bakanlığın koordinasyonunda diğer bakanlıkların katılımıyla oluşturulacak ortak amaçlar çerçevesinde belirlenecek çalışmaları yürüten kurumlar; hesap verilebilirlik, saydamlık ve sonuç odaklılık esasları çerçevesinde yürütür.
(4) Eğitim ve öğretim kurumları; ülkemize gelen öğrencilerin öğrenimlerini başarılı bir şekilde sürdürebilmeleri için, Uluslararası Öğrenciler Değerlendirme Kurulu tarafından belirlenen politikalar çerçevesinde gerekli tedbirleri almak, rehberlik hizmeti sağlamak, konu hakkında istenen bilgileri Başkanlığa vermekle yükümlüdür.
(5)  (Fıkra 02.11.2011 tarih ve 28103 sayılı Resmi Gazetede yayımlanan 0661 Sayılı Khk ile Değişmiştir.) Yurtdışından öğrenim görmek amacıyla ülkemize gelen öğrencilere, Yabancı Öğrenci Değerlendirme Kurulu tarafından belirlenen esaslar doğrultusunda verilecek burs, barınma, iaşe, tedavi, sigorta, harç, eğitim yardımı, giyim yardımı ve diğer giderler için Uluslararası Öğrenciler Değerlendirme Kurulu tarafından belirlenecek kurum veya kuruluşların bütçelerine Maliye Bakanlığı tarafından ödenek konulur.
(6) (Fıkra 18.05.2012 tarih ve 28296 sayılı Resmi Gazetede yayımlanan 6304 Sayılı Kanun ile Eklenmiştir) Başkanlık, görev alanı içerisinde bulunan kişilere ihtiyaç duydukları danışmanlık, hukuk, eğitim, ulaşım desteği gibi konularda ilgili kamu kurumlarıyla işbirliği yaparak her türlü yardımda bulunabilir.
(7) Eğitim ve öğrenim amacıyla Türkiye ye gelen öğrenciler, öğrenim görecekleri ve ikamet edecekleri kurum ve kuruluşların ilgili mevzuatına, 15/7/1950 tarihli ve 5682 sayılı Pasaport Kanunu ile 15/7/1950 tarihli ve 5683 sayılı Yabancıların Türkiye'de İkamet ve Seyahatleri Hakkında Kanun ve diğer ilgili mevzuat hükümlerine uymak zorundadır.
(1) 18.05.2012 tarih ve 28296 Sayılı Resmi Gazetede yayınlanan 6304 Sayılı Kanun ile dördüncü ve beşinci fıkralarında yer alan Yabancı Öğrenci Değerlendirme Kurulu ibaresi Uluslararası Öğrenciler Değerlendirme Kurulu şeklinde değiştirilmiştir.
Madde 0029 : Yürürlükten kaldırılan hükümler
(1) 14/10/1983 tarihli ve 2922 sayılı Türkiye'de Öğrenim Gören Yabancı Uyruklu Öğrencilere İlişkin Kanun yürürlükten kaldırılmıştır.
Madde 0030 : Değiştirilen hükümler
(1) 30/4/1992 tarihli ve 3797 sayılı Milli Eğitim Bakanlığının Teşkilat ve Görevleri Hakkında Kanunun 20 nci maddesinin sonuna aşağıdaki fıkra eklenmiştir.
Uluslararası anlaşmalar çerçevesinde veya kamu kurum ve kuruluşları tarafından öğrenim için ülkemize gelen yabancı uyruklu öğrencilere ilişkin stratejilerin oluşturulması ve bunlara yönelik her türlü çalışmaların esasları, Yurtdışı Türkler ve Akraba Topluluklar Başkanlığı bünyesinde oluşturulan Yabancı Öğrenci Değerlendirme Kurulu tarafından belirlenir.
(2) 657 sayılı Kanunun;
a) 36 ncı maddesinin Ortak Hükümler başlıklı bölümünün (A) fıkrasının (11) numaralı bendine Avrupa Birliği İşleri Uzman Yardımcıları, ibaresinden sonra gelmek üzere Yurtdışı Türkler ve Akraba Topluluklar Uzman Yardımcıları, ibaresi ve Avrupa Birliği İşleri Uzmanlığına, ibaresinden sonra gelmek üzere Yurtdışı Türkler ve Akraba Topluluklar Uzmanlığına, ibaresi,
b) 59 uncu maddesinin birinci fıkrasına Avrupa Birliği Genel Sekreterliğine, Avrupa Birliği Genel Sekreterliği Müşavirliklerine ve Avrupa Birliği Genel Sekreterliği Başkanlıklarına (İdari Hizmetler Başkanlığı hariç), ibaresinden sonra gelmek üzere Yurtdışı Türkler ve Akraba Topluluklar Başkanlığı Başkan Yardımcısı, Başkanlık Müşaviri, Basın Müşaviri ve Hukuk Müşaviri ibaresi,
c) 152 nci maddesinin II-Tazminatlar fıkrasının A-Özel Hizmet Tazminatı bendinin (h) alt bendine Avrupa Birliği İşleri Uzmanları, ibaresinden sonra gelmek üzere Yurtdışı Türkler ve Akraba Topluluklar Uzmanları, ibaresi,
ç) Eki (I) sayılı Ek Gösterge Cetvelinin I - Genel İdare Hizmetleri Sınıfı bölümünün (c) bendine Türkiye İstatistik Kurumu Başkanı ibaresinden sonra gelmek üzere ,Yurtdışı Türkler ve Akraba Topluluklar Başkanı ibaresi, (d) bendine Avrupa Birliği Genel Sekreter Yardımcıları, ibaresinden sonra gelmek üzere Yurtdışı Türkler ve Akraba Topluluklar Başkanlığı Başkan Yardımcısı, ibaresi ve (h) bendine Gümrük Uzmanları, ibaresinden sonra gelmek üzere Yurtdışı Türkler ve Akraba Topluluklar Uzmanları, ibaresi,
d) Eki (II) sayılı Ek Gösterge Cetvelinin 2-Yargı Kuruluşları, Bağlı ve İlgili Kuruluşlar ile Yüksek Öğretim Kuruluşlarında bölümüne Türkiye İstatistik Kurumu Daire Başkanı, ibaresinden sonra gelmek üzere Yurtdışı Türkler ve Akraba Topluluklar Başkanlığı Daire Başkanı ibaresi, 5 - Yargı Kuruluşları Bağlı ve İlgili Kuruluşlar ile Yükseköğretim Kuruluşlarında bölümüne Başhukuk Müşaviri ibaresinden sonra gelmek üzere Yurtdışı Türkler ve Akraba Topluluklar Başkanlığı Başkanlık Müşavirleri ile Basın Müşaviri ibaresi,
eklenmiştir.
(3) 5682 sayılı Kanunun 13 üncü maddesinin üçüncü fıkrasına Dışişleri Bakanlığı meslek mensuplarına, ibaresinden sonra gelmek üzere Yurtdışı Türkler ve Akraba Topluluklar Başkanına, ibaresi eklenmiştir.
(4) 5018 sayılı Kanunun eki (II) sayılı cetvelin B) Özel Bütçeli Diğer İdareler bölümüne aşağıdaki ibare eklenmiştir.
36 - Yurtdışı Türkler ve Akraba Topluluklar Başkanlığı
(5) 27/6/1989 tarihli ve 375 sayılı Kanun Hükmünde Kararnamenin ek 3 üncü maddesinin birinci fıkrasına Özel Çevre Koruma Kurumu Başkanlığı, ibaresinden sonra gelmek üzere Yurtdışı Türkler ve Akraba Topluluklar Başkanlığı, ibaresi eklenmiştir.
Geçici Madde 0001 :
(1) Bu Kanunda belirtilen yönetmelikler, Başkanlıkça Kanunun yürürlüğe girdiği tarihten itibaren en geç bir yıl içinde hazırlanarak yürürlüğe konulur.
(2) 2010 yılı için geçerli olmak üzere, 25/12/2009 tarihli ve 5944 sayılı 2010 Yılı Merkezi Yönetim Bütçe Kanununun 22 nci maddesindeki sınırlamalara tabi olmaksızın, Başkanlık kadrolarına atama yapılabilir; satın alma ve kiralama yapılabilir.
(3) Bu Kanunun yayımı tarihinden itibaren bir yıl süreyle, 190 sayılı Kanun Hükmünde Kararnamenin 9 uncu maddesinin son fıkrasında yer alan sınırlama ile bağlı olmaksızın boş kadrolarda unvan; dolu ve boş kadrolarda derece değişikliği yapmaya Bakanlar Kurulu yetkilidir.
(4) Bu Kanunun yürürlüğe girdiği tarihte, Başkanlığın ihtiyaç duyduğu uzmanlık alanlarında, kamu kurum ve kuruluşlarında 657 sayılı Kanuna göre çalışanlar ve üniversitelerin akademik personelleri, Kanunun yürürlüğe girdiği tarihten itibaren bir yıl içerisinde bu Kanunun 23 üncü maddesinin birinci fıkrasının (ç) bendinde belirlenen dil şartını yerine getirmeleri ve kırk yaşını aşmamış olmaları kaydıyla, ilgilinin talebi, idarenin teklifi, Başbakanın veya ilgili Bakanın oluru ile Yurtdışı Türkler ve Akraba Topluluklar Uzmanı olarak atanabilirler. Atananlar, iki yıl içerisinde Başkanlıkça belirlenen alanlarda tez vermekle yükümlüdürler. Tezi, Başkanlıkça başarısız bulunanlar veya zamanında tezini vermeyenler, doğrudan önceki kadrolarına başka bir işleme gerek kalmadan tekrar atanırlar. Bir kurumda uzman statüsünü kazanmış kişiler için yeniden tez verilmesi hükümleri uygulanmaz. Bu fıkraya göre atanacakların sayısı, Başkanlıktaki uzman ve uzman yardımcısı kadro sayısı toplamının yüzde otuzunu geçemez.
(5) Bu Kanunun yürürlüğe girdiği tarihte yurtiçi ve yurtdışındaki üniversiteler, uluslararası kuruluşlar, konu ile ilgili meslek kuruluşları, araştırma merkezleri ve sivil toplum kuruluşlarında, yurtiçinde veya yurtdışında alanla ilgili çalışan veya bu konuda eğitim almış ve sınavın açıldığı tarihte kırk yaşını aşmamış kişiler, bu Kanunun yürürlüğe girdiği tarihten itibaren en geç bir yıl içinde Başkanlıkça yapılacak yeterlik sınavında başarılı olmaları şartıyla, başarı sıralaması dikkate alınarak Yurtdışı Türkler ve Akraba Topluluklar Uzmanı olarak atanırlar. Atananlar, iki yıl içerisinde Başkanlıkça belirlenen alanlarda tez vermekle yükümlüdürler. Tezi, Başkanlıkça başarısız bulunanlar veya zamanında tezini vermeyenlerin atamaları iptal edilir. Bu sınava katılacaklarda (b) ve (c) bentleri dışında 23 üncü maddenin birinci fıkrasında yer alan şartlar aranır. Bu fıkraya göre atanacakların sayısı Yurtdışı Türkler ve Akraba Topluluklar Uzmanı ve Uzman Yardımcısı kadro sayısı toplamının yüzde yirmisini geçemez. Sınava ilişkin esaslar Başkanlıkça belirlenir.
Geçici Madde 0002 :
Madde 18.05.2012 tarih ve 28296 sayılı Resmi Gazetede yayımlananı 6303 Sayılı Kanun ile Eklenmiştir.
(1) Mevzuatta Yabancı Öğrenciler Daire Başkanlığına yapılan atıflar Uluslararası Öğrenciler Daire Başkanlığına, Yabancı Öğrenci Değerlendirme Kuruluna yapılan atıflar Uluslararası Öğrenciler Değerlendirme Kuruluna yapılmış sayılır.
(2) Yurtdışı Türkler ve Akraba Topluluklar Başkanlığında, görev unvanı değişen daire başkanlıklarında daire başkanı unvanlı kadrolarda bulunanların görevleri, bu maddenin yürürlüğe girdiği tarihte hiçbir işleme gerek kalmaksızın sona ermiş sayılır. Bu madde uyarınca görevi sona erenler ekli (2) sayılı listede ihdas edilen başkanlık müşaviri kadrolarına hâlen bulundukları kadro dereceleriyle atanmış sayılırlar. Bu madde uyarınca ihdas edilen başkanlık müşaviri kadroları, herhangi bir sebeple boşalması hâlinde hiçbir işleme gerek kalmaksızın iptal edilmiş sayılır.
(3) Bu madde uyarınca atanmış sayılan personele, yeni kadrolarına atanmış sayıldıkları tarih itibarıyla eski kadrolarına ilişkin olarak en son ayda almış oldukları sözleşme ücreti, aylık, ek gösterge, ikramiye (bir aya isabet eden net tutar), her türlü zam ve tazminatlar, makam tazminatı, görev tazminatı, ek ödeme ve benzeri adlarla yapılan her türlü ödemelerin (ilgili mevzuatı uyarınca fiili çalışmaya bağlı fazla mesai ücreti hariç) toplam net tutarı (bu tutar sabit bir değer olarak esas alınır); atanmış sayıldıkları kadrolara ilişkin olarak yapılan sözleşme ücreti, aylık, ek gösterge, ikramiye (bir aya isabet eden net tutar), her türlü zam ve tazminatlar, makam tazminatı, görev tazminatı, ek ödeme ve benzeri adlarla yapılan her türlü ödemelerin (ilgili mevzuatı uyarınca fiili çalışmaya bağlı fazla mesai ücreti hariç) toplam net tutarından fazla olması halinde aradaki fark tutarı, atandıkları kadrolarda kaldıkları sürece farklılık giderilinceye kadar herhangi bir vergi ve kesintiye tabi tutulmaksızın tazminat olarak ödenir. Atanmış sayıldıkları kadro unvanlarında isteğe bağlı olarak herhangi bir değişiklik olanlarla, kendi istekleriyle başka kurumlara atananlara fark tazminatı ödenmesine son verilir.
Geçici Madde 0003 :
(Madde 09.07.2018 Tarih ve 30473 Sayılı Resmi Gazetede Yayımlanan 0703 Sayılı KHK nın 104. Maddesi ile Eklenmiştir)
(1) Bu maddenin yürürlüğe girdiği tarihte Başkanlıkta bu Kanunun mülga 21 inci maddesinin üçüncü fıkrası kapsamında fiilen en az 5 yıldır çalışanlar, 30 gün içerisinde başvurmaları halinde Yurtdışı Türkler ve Akraba Topluluklar Uzmanlığı kadrosuna atanırlar. Bu şekilde ataması yapılanlardan bir yıl içerisinde tez ve yeterlik sınavında başarılı olamayan ve YDS den asgari (B) düzeyinde puan aldığını belgelendiremeyenler atandıkları unvanları kaybeder ve Başkanlıkta öğrenim durumlarına uygun memur unvanlı kadrolara atanırlar.
(2) Birinci fıkra hükmü, Başkanlıkta bu Kanunun mülga 21 inci maddesinin üçüncü fıkrası kapsamında istihdam edilmekte iken, 657 sayılı Devlet Memurları Kanununun geçici 41 inci maddesi çerçevesinde genel idari hizmetler sınıfında uzman kadrosuna ataması yapılmış ve halen Başkanlıkta çalışmakta olan personel hakkında da uygulanır.
(3) (Fıkra 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 13. Maddesi ile Eklenmiştir) Bu madde kapsamında atananların Başkanlıkta sözleşmeli personel pozisyonlarında geçirdikleri hizmet süreleri, öğrenim durumlarına göre yükselebilecekleri dereceleri aşmamak kaydıyla kazanılmış hak aylık derece ve kademelerinin tespitinde değerlendirilir. Bunlar, atandıkları kadronun mali ve sosyal haklarına göreve başladığı tarihi takip eden ay başından itibaren hak kazanır ve önceki pozisyonlarında aldıkları mali ve sosyal haklar hakkında herhangi bir mahsuplaşma yapılmaz. Bu şekilde Yurtdışı Türkler ve Akraba Topluluklar Uzmanı kadrolarına atananlara iş sonu tazminatı ve diğer ücretler ödenmez. Bu personelin önceden iş sonu tazminatı ödenmiş süreleri hariç, iş sonu tazminatına esas olan toplam hizmet süreleri, 8/6/1949 tarihli ve 5434 sayılı Türkiye Cumhuriyeti Emekli Sandığı Kanunu uyarınca ödenecek emekli ikramiyesine esas toplam hizmet süresinin hesabında dikkate alınır.
(4) (Fıkra 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 13. Maddesi ile Eklenmiştir) Birinci fıkrada öngörülen yabancı dil şartının değerlendirilmesinde, dil yeterliği bakımından YDS'ye denkliği kabul edilen ve uluslararası geçerliliği bulunan başka bir belge de dikkate alınır.
(5) (Fıkra 30.01.2019 tarih ve 30671 sayılı Resmi Gazetede yayımlanan 7162 Sayılı Kanunun 13. Maddesi ile Eklenmiştir) Birinci fıkra kapsamında başvuru hakkını haiz olanlara bu fıkranın yayımı tarihi itibarıyla on günlük ek başvuru süresi verilir.
Madde 0031 : Yürürlük
(1) Bu Kanun yayımı tarihinde yürürlüğe girer.
Madde 0032 : Yürütme
(1) Bu Kanun hükümlerini Bakanlar Kurulu yürütür
Ek 0001 :
(1) SAYILI CETVEL
YURTDIŞI TÜRKLER VE AKRABA TOPLULUKLAR
BAŞKANLIĞI SÖZLEŞME ÜCRET CETVELİ
(BRÜT TL)
(1) SAYILI LİSTE
KURUMU               : YURTDIŞI TÜRKLER VE AKRABA TOPLULUKLAR BAŞKANLIĞI
TEŞKİLATI            : MERKEZ
İHDAS EDİLEN KADROLARIN
SERBEST
KADRO                 KADRO
SINIFI        UNVANI                                                              DERECESİ                ADEDİ                     TOPLAM
GİH            Başkan                                                                          1                              1                                  1
GİH            Başkan Yardımcısı                                                        1                              3                                  3
GİH            Başkanlık Müşaviri                                                      1                              3                                  3
GİH            Daire Başkanı                                                               1                              6                                  6
GİH            I. Hukuk Müşaviri                                                        1                              1                                  1
GİH            Hukuk Müşaviri                                                           1                              5                                  5
GİH            Basın Müşaviri                                                             1                              1                                  1
GİH            Yurtdışı Türkler ve Akraba
Topluluklar Uzmanı                                                     1                              7                                  7
GİH            Yurtdışı Türkler ve Akraba
Topluluklar Uzmanı                                                     3                             13                                13
GİH            Yurtdışı Türkler ve Akraba
Topluluklar Uzmanı                                                     5                             13                                13
GİH            Yurtdışı Türkler ve Akraba
Topluluklar Uzmanı                                                     7                             17                                17
GİH            Yurtdışı Türkler ve Akraba
Topluluklar Uzman Yardımcısı                                    9                             20                                20
GİH            Mali Hizmetler Uzmanı                                               7                              1                                  1
GİH            Mali Hizmetler Uzman Yardımcısı                              9                              1                                  1
GİH            Özel Kalem Müdürü                                                    1                              1                                  1
GİH            Veri Hazırlama ve Kontrol İşletmeni                            3                              2                                  2
GİH            Veri Hazırlama ve Kontrol İşletmeni                            6                              3                                  3
GİH            Veri Hazırlama ve Kontrol İşletmeni                           10                             3                                  3
TOPLAM                                                                                                  101                              101
Yükleyen: yasinuzunoglu
