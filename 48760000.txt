4876 sayılı T.C. Ziraat Bankası A.Ş. ve Tarım Kredi Kooperatifleri Tarafından Üreticilere Kullandırılan ve Sorunlu Hale Gelen Tarımsal Kredilerin Yeniden Yapılandırılmasına İlişkin Kanun
Yayımlandığı Resmî Gazete Tarihi: 12.06.2003
Yayımlandığı Resmî Gazete Sayısı: 25136
Kabul Tarihi	06.06.2003
Genel Gerekçe İçin Tıklayın
Madde 0001: Amaç
Bu Kanunun amacı; T.C. Ziraat Bankası A.Ş. (Banka) kaynaklarından gerçek ve tüzel kişilere 31.01.2002 tarihinden önce, Tarım Kredi Kooperatifleri (TKK) tarafından ortaklarına 01.05.2003 tarihinden önce kullandırılan ve bu Kanunun yayımı tarihi itibarıyla takip hesaplarında kayıtlı bulunan tarımsal kredilerle, bu tarihlerden önce kullandırılmış ve bu Kanunun yayımı tarihinden önce takip hesaplarında iken ödeme plânına bağlanmış olan tarımsal kredilerin, Banka tarafından kendi alacakları için % 100 oranında karşılık ayrılmak kaydıyla yeniden yapılandırılmasına ilişkin usul ve esasları düzenlemektir.
Madde 0002: Borcun hesaplanması
Kredinin; kullandırıldığı tarihten itibaren 01.05.2003 tarihine kadar ilgili dönemde Bankaca tarımsal kredilere uygulanan getiri oranı veya Devlet İstatistik Enstitüsü (DİE) tarafından tespit edilen tarım sektörüne ilişkin toptan eşya fiyat endeksi (tarımsal TEFE) dikkate alınarak hesaplanan ekli listedeki yıllık ortalama artış oranlarından düşük olanı üzerinden basit usulde nemalandırılması suretiyle bulunan tutarın, bir yılın sonunda kullandırılan kredi miktarına eklenmesiyle bulunan meblağa, aynı şekilde basit usulde hesaplanan nema tutarı eklenerek ve yapılan tahsilat ve tediyeler de valör tarihleri itibarıyla dikkate alınarak, toplam borç miktarı tespit edilir.
Bankanın TKK'ya kullandırdığı kredilerde kredi miktarına, kredinin kullandırıldığı tarihten (01.01.2000 tarihinden önce kullandırılan kredilerde 01.01.2000 tarihindeki cari hesap bakiyesine), 01.05.2003 tarihine kadar ilgili dönemde Bankaca tarımsal kredilere uygulanan getiri oranı veya DİE tarafından tespit edilen tarımsal TEFE dikkate alınarak hesaplanan ekli listedeki yıllık ortalama artış oranlarından düşük olanı üzerinden basit usulde hesaplanan nema tutarı eklenmek ve yapılan tahsilat ve tediyeler de valör tarihleri itibarıyla dikkate alınmak suretiyle, toplam borç miktarı tespit edilir.
Madde 0003: Ödeme esasları
Bu Kanunun 2 nci maddesinde belirtilen şekilde 01.05.2003 tarihi itibarıyla tespit edilen toplam borç miktarının % 10'u, Kanunun yayımı tarihinden itibaren altmış gün içinde peşin, kalanı 2003 yılı Ekim ayından başlamak üzere her yılın Ekim ayı sonuna kadar üç eşit taksitte tahsil edilir. Taksitlendirme süresince söz konusu alacağa herhangi bir değer artışı uygulanmaz. Bu Kanunun yayımı tarihinden itibaren altmış gün içinde borcun tamamının peşin ödenmesi halinde, toplam borç miktarı üzerinden % 30 oranında indirim uygulanır.
TKK'nın Bankaya olan borçlarının ödenmesinde 2 nci maddede belirtilen şekilde tespit edilen toplam borç miktarının % 30'u 2003 yılı Ekim ayı sonuna kadar, % 30'u 2004 yılı Ekim ayı sonuna kadar, % 40'ı ise 2005 yılı Ekim ayı sonuna kadar, taksitlendirme süresince söz konusu alacağa herhangi bir değer artışı uygulanmadan tahsil edilir.
Madde 0004: Başvuru süresi ve usulü
Taksitlendirme uygulamasından yararlanmak isteyen borçlular ve borçla ilgililer, bu Kanunun yayımı tarihinden itibaren altmış gün içinde Bankaya veya TKK'ya dilekçe ile başvuruda bulunmak zorundadır.
Madde 0005: Takiplerin durması
Bu Kanun kapsamındaki tarımsal krediler hakkında başlatılmış bulunan idari veya kanuni takibat işlemleri, hangi aşamada olursa olsun kendiliğinden durur. Ancak, bu Kanunun yayımı tarihinden itibaren altmış gün içinde peşinat tutarlarını (TKK'ya kullandırılan kredilerde 2003 yılı Ekim ayı sonuna kadar ilk taksit tutarını) ödemeyenler hakkında, bu tarihten itibaren takibata kalındığı aşamadan devam olunur.
T.C. Ziraat Bankası A.Ş. ve Tarım Kredi Kooperatifleri Tarafından Üreticilere Kullandırılan ve Sorunlu Hale Gelen Tarımsal Kredilerin Yeniden Yapılandırılmasına İlişkin Kanundan yararlanmak üzere müracaatta bulunanlar hakkında, icra tetkik mahkemelerinde görülmekte olan ve borç ilişkisinden kaynaklanan mevcut ceza davalarının ve İcra ve İflas Kanununa göre verilen mahkûmiyet kararlarının infazının, son taksit tarihine kadar durdurulmasına karar verilir.
İnfazına başlanmış ilâmların infazına ara verilerek hükümlü derhal tahliye edilir.
Borçlunun kararlaştırılan tarihlerde borcunu düzenli ödememesi halinde bu Kanunun 6 ncı maddesinde belirtilen sürenin sonunda ceza davası kaldığı yerden devam eder. İlâm infaz edilir.
Ceza davasının ve ilâmın infazının durdurulması dava ve zaman aşımını durdurur.
Madde 0006: Ödemede gecikme
Bu Kanun kapsamında başvuru süresi içinde peşinatını (TKK'ya kullandırılan kredilerde 2003 yılı Ekim ayı sonuna kadar ilk taksit tutarını) eksiksiz yatırmak suretiyle borcu yeniden yapılandırılan borçluların ödemeleri gereken taksit tutarlarını vadesinde ödememeleri ya da eksik ödemeleri halinde, ödenmemiş olan tutarların vadeden sonraki doksan gün içinde, ilgili her ay için bir önceki ay DİE tarafından ilan edilen tarımsal TEFE artış oranlarının (27.04.2005 tarih ve 25798 sayılı Resmi Gazete de yayımlanan 5335 sayılı Kanunun 28/k maddesiyle eklenen ibare. Yürürlük: 01.11.2004) yıllık beş puan fazlası ile ödenmesi durumunda bu Kanun hükümlerinden yararlanılmaya devam olunur. Aksi durumda yeniden yapılandırma iptal edilerek, Banka veya TKK mevzuatı doğrultusunda borcun tamamı muaccel olur.
Madde 0007: Teminatların durumu
Bu Kanun kapsamında işlem yapılması, borcun mevcut maddi ve şahsi teminatlarının sükutunu icap ettirmediği gibi, borçlunun müşterek borçlu ve müteselsil kefillerine de kefaletten çekilme hakkını vermez.
Madde 0008: Hazine kaynaklı krediler
Bu Kanun kapsamında yer alan uygulamalardan, 18.04.2001 tarihli ve 2001/2312 sayılı Bakanlar Kurulu Kararı kapsamında Hazine kaynağına dönüştürülmüş tarımsal kredilerin borçluları da yararlanır.
Madde 0009: Uygulama
Bu Kanunda yer almayan hususlar hakkında Banka veya TKK mevzuatı uygulanır.
Bu Kanunun yürürlüğe girdiği tarihten önce yapılan ödemeler için bu Kanun hükümlerine dayanılarak iade yapılmaz.
Bu Kanunun 2 nci maddesinin uygulanmasında 2003 yılı için, ekli listede yer alan 2002 tarımsal TEFE yıllık ortalama artış oranı esas alınır.
Bu Kanun çerçevesinde yapılan işlemler ve bu işlemlere ilişkin olarak 15.11.2000 tarihli ve 4603 sayılı Kanunun 3 üncü maddesinin (1) numaralı fıkrası hükümleri uygulanmaz.
Banka ve TKK yönetim kurulları, bu Kanunda belirlenen başvuru ve peşinat ödeme sürelerini iki aya kadar uzatmaya yetkilidir.
Madde 0010: Yürürlük
Bu Kanun yayımı tarihinde yürürlüğe girer.
Madde 0011: Yürütme
Bu Kanun hükümlerini Bakanlar Kurulu yürütür.
LİSTE
Tarımsal Tefe Yıllık Ortalama Artış Oranları
Aylar	1994	1995	1996	1997	1998	1999	2000	2001	2002
Ocak	71,3	155,6	280,3	508,3	1.073,5	1.711,0	2.295,2	3.103,9	5.452,0
Şubat	77,5	177,5	310,8	554,8	1.165,3	1.778,0	2.470,6	3.218,3	5.936,3
Mart	84,5	196,3	339,2	625,6	1.242,3	1.855,9	2.582,7	3.431,8	6.092,9
Nisan	89,5	214,5	374,8	689,1	1.311,1	1.967,8	2.704,1	3.635,3	6.154,9
Mayıs	93,8	210,0	384,4	714,5	1.344,3	1.960,5	2.725,0	3.782,6	5.901,1
Haziran	96,0	201,5	383,4	716,5	1.310,0	1.874,3	2.595,1	3.652,5	5.553,4
Temmuz	98,1	198,9	381,1	702,6	1.309,2	1.825,3	2.566,6	3.664,9	5.395,0
Ağustos	100,4	199,4	389,3	717,7	1.311,3	1.830,4	2.558,8	3.607,7	5.441,0
Eylül	106,3	218,1	413,3	766,0	1.420,5	1.945,7	2.647,9	3.790,4	5.661,2
Ekim	118,2	229,4	444,6	839,3	1.519,6	2.054,8	2.769,7	4.038,7	6.122,1
Kasım	127,9	237,6	465,3	905,1	1.588,6	2.089,8	2.876,5	4.345,9	6.324,0
Aralık	136,6	254,9	484,0	951,2	1.635,4	2.126,3	2.972,9	4.920,7	6.652,5
ORTALAMA	100,0	207,8	387,5	724,2	1.352,6	1.918,3	2.647,1	3.766,1	5.890,5
ARTIŞ (%)	97,8	107,8	86,5	86,9	86,8	41,8	38,0	42,3	56,4
Yükleyen: yasinuzunoglu
