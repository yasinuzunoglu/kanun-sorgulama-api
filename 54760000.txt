5476 sayılı At Yarışları Hakkında Kanunda Değişiklik Yapılmasına Dair Kanun
Yayımlandığı Resmî Gazete Tarihi: 28.03.2006
Yayımlandığı Resmî Gazete Sayısı: 26122
Kabul Tarihi	22.03.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-117/286
20.01.2006
TÜRKİYE BÜYÜK MİLLET MECLİSİ BAŞKANLIĞINA
Tarım ve Köyişleri Bakanlığınca hazırlanan ve Başkanlığınıza arzı Bakanlar Kurulunca 23.11.2005 tarihinde kararlaştırılan At Yarışları Hakkında Kanunda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
At yarışlarında, koşuya kayıtlı her atın doping muayenesine tabi tutulabileceği esastır. Ancak, 6132 sayılı Kanunda sadece dopingli koşturulan atlar ifadesinin yer alması nedeniyle, doping muayenesi konusunda çıkması muhtemel sorunlar göz önünde bulundurularak, koşuya kayıtlı her atın doping muayesine tabi tutulmasını sağlamak üzere gerekli değişiklik yapılmıştır.
Diğer taraftan, Yarış Komiserler Kurulunun para cezası verme yetkisi sınırlı olduğundan, yetkilerine giren konularda verilecek para cezalarında sıkıntılar meydana gelmektedir. Bu nedenle para cezası verme yetkisinin, Yüksek Komiserler Kurulu ve Yarış Komiserler Kurulu tarafından sınırsız olarak ayrı ayrı verilebileceği esası getirilmiştir.
Öte yandan, hesapta biriken paraların, yalnızca Tarım ve Köyişleri Bakanlığı tarafından harcanması yerine, amacı doğrultusunda ve kamu yararı gözetilmek suretiyle daha hızlı bir şekilde yatırıma dönüştürülmesini sağlamak üzere, sarf yetkisinin paylaştırılmasına ihtiyaç doğmuştur. Bu nedenle Bakanlıkça yetkili kılınan ve belirlenen miktar kadar diğer kurum ve kuruluşlara da sarf yetkisi verilmesi amacıyla gerekli düzenleme yapılmıştır.
HÜKÜMETİN TEKLİF ETTİĞİ METİN
AT YARIŞLARI HAKKINDA KANUNDA DEĞİŞİKLİK YAPILMASINA DAİR KANUN TASARISI
Madde - 1.
10.07.1953 tarihli ve 6132 sayılı At Yarışları Hakkında Kanunun 4 üncü maddesinin üçüncü fıkrasının (a) bendinin başına Koşulara kayıtlı her at, doping muayenesine tabi tutulabilir. cümlesi eklenmiş ve birinci cümlesinde yer alan koşturulduğunun ibaresi olduğunun şeklinde, (b) bendi ile dördüncü fıkrası aşağıdaki şekilde değiştirilmiştir.
b) Doping eylemine, at ilgililerinin katıldıkları tespit edilememiş olsa bile, dopingli olduğu tespit edilen at, ilk defasında bir yıl süreyle, ikinci defasında iki yıl süreyle, üçüncü defasında süresiz koşulara katılmaktan yasaklanır. İlk kez dopingli olduğu tespit edilen at, kayıtlı olduğu koşudaki birincilik ikramiyesinin üç katı tutarındaki para cezasının, at sahibi veya at sahibi vekili tarafından yarış müessesesine nakden ve bir defada ödenmesi halinde koşulara katılır. Bu durum atın ilgililerine verilen disiplin cezalarını ortadan kaldırmaz. Aynı atta tekrar doping tespit edilmesi veya aynı şahsa ait bir başka atta doping tespiti halinde bu bentteki tekerrür hükümleri uygulanır.
Bu maddede öngörülen ihtar cezası ile onbeş yarış gününe kadar koşulara katılmaktan ve yarışlarla ilgili yerlerde sanat icrasından geçici yasaklama cezaları, Yarış Komiserler Kurulu tarafından ilgililerin savunmaları alınmak kaydıyla verilir ve derhal icra olunur. Yarış Komiserler Kurulu tarafından alınan savunmalar ile diğer bilgi ve belgeler dikkate alınarak, onbeş yarış gününü aşan geçici yasaklama cezaları ile süresiz yasaklama cezaları Yüksek Komiserler Kurulunca verilir. Bu maddede belirtilen para cezaları ise her iki Kurul tarafından da verilebilir.
Madde - 2.
6132 sayılı Kanunun ek 1 inci maddesinin ikinci ve üçüncü fıkraları aşağıdaki şekilde değiştirilmiştir.
Cari yılda, yarış gelirlerinin bir evvelki takvim yılındaki yarış geliri toplamından fazla olması halinde, bu fazladan yarış ikramiyelerine düşecek kısım, Kamu Haznedarlığı Sistemine dahil bir kamu bankasında Tarım ve Köyişleri Bakanlığı emrine açılacak özel hesaba aktarılır. Bu hesapta biriken para, at ıslahı ve tesisleri ile hayvancılığın geliştirilmesi amacıyla Tarım ve Köyişleri Bakanlığınca sarf edilir veya sarf ettirilir.
Cari yılda yarış gelirinin bir evvelki takvim yılındaki yarış geliri toplamından az olması halinde yarış ikramiyelerinin açığı bu hesaptan kapatılır.
Madde - 3.
Bu Kanun yayımı tarihinde yürürlüğe girer.
Madde - 4.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Yarışlarda bir ata, görünen meziyetlerine ters düşecek şekilde avantaj veya dezavantaj sağlayan maddelerin kullanımının kontrol edilmesi yoluyla, at yarışçılığının bütünlüğünün korunması amaçlanmaktadır. Bu nedenle at yarışlarında, koşuya kayıtlı her atın doping muayenesine tabi tutulabileceği esastır. Halihazırdaki uygulama da bu şekilde yapılmaktadır. Ancak, 6132 sayılı At Yarışları Hakkında Kanunun 4 üncü maddesinde, sadece dopingli koşturulan atlar ifadesinin yer alması nedeniyle doping muayenesinin yapılmasında ortaya çıkabilecek hukuki sorunları önlemek amacıyla, 6132 sayılı Kanunun 4 üncü maddesinin üçüncü fıkrasının (a) bendinin başına Koşulara kayıtlı her at, doping muayenesine tabi tutulabilir. ibaresi eklenmiş ve birinci cümlesinde yer alan koşturulduğunun ibaresi olduğunun şeklinde değiştirilmiş ve (b) bendi de bu esasa göre yeniden düzenlenmiştir.
Yine, 6132 sayılı Kanunun 4 üncü maddesinin dördüncü fıkrasında, Yarış Komiserler Kurulunun para cezası verme yetkisi sınırlı olduğundan, yetkilerine giren konularda verilecek para cezalarında sıkıntılar meydana gelmektedir. Bu nedenle 6132 sayılı Kanunun 4 üncü maddesinde belirtildiği üzere, yarış usul ve nizamlarına ve yarış dürüstlüğüne aykırı hareket eden, yarışların ve yarış yerlerinin ve yarışlarla ilgili yer ve tesislerin düzen ve disiplinini bozanlar hakkında, eylemin ağırlık derecesine göre verilecek disiplin cezalarından, para cezası verme yetkisinin, gereksiz yazışmalara meydan verilmemesi, konunun yerinde ve bir an önce sonuçlandırılması amacıyla Yüksek Komiserler Kurulu ve yarışların teknik, idari ve inzibati işleri ile görevlendirilen Yarış Komiserler Kurulu tarafından sınır konulmadan ayrı ayrı verilebileceği esası getirilmiştir.
Madde - 2.
6132 sayılı At Yarışları Hakkında Kanuna 7000 sayılı Kanunla eklenen ek 1 inci maddesinin ikinci ve üçüncü fıkralarındaki bazı kelimeler, yorum farklılıkları nedeniyle uygulamada aksaklıklara neden olmaktadır. Bu durum da yapılacak işlemleri zorlaştırmakta ve hukuki anlaşmazlıklar meydana getirmektedir. Bu anlaşmazlıkları ortadan kaldırmak amacıyla yapılan düzenleme ile, hususi kelimesi özel, fon kelimesi hesap, milli banka ifadesi de Kamu Haznedarlığı Sistemine dahil bir kamu bankası olarak değiştirilmiştir.
Diğer taraftan, yalnızca Tarım ve Köyişleri Bakanlığı tarafından, at ıslahı ve tesisleri ile hayvancılığın geliştirilmesi için harcanması hüküm altına alınan bu paraların, amacı doğrultusunda ve kamu yararı gözetilmek suretiyle daha hızlı bir şekilde yatırıma dönüştürülmesini sağlamak üzere, sarf yetkisinin paylaştırılmasına ihtiyaç doğmuştur. Bu nedenle Bakanlıkça yetkili kılınan ve belirlenen miktar kadar diğer kurum ve kuruluşlara da sarf yetkisi verilmesi amaçlanmış olup, maddenin ilgili hükümleri bu amaçla yeniden düzenlenmiştir.
Madde - 3.
Yürürlük maddesidir.
Madde - 4.
Yürütme maddesidir.
Tarım, Orman ve Köyişleri Komisyonu Raporu
T.B.M.M.
Tarım, Orman ve Köyişleri Komisyonu
Esas No	1/1169
Karar No	53
16.02.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 31.01.2006 tarihinde Komisyonumuza havale edilen At Yarışları Hakkında Kanunda Değişiklik Yapılmasına Dair Kanun Tasarısı Komisyonumuzun 16.02.2006 tarihli 56 ncı toplantısında Tarım ve Köyişleri Bakanlığı yetkilileri ile konuyla ilgili resmi kurum yetkililerinin ve sivil toplum örgütlerinin katılımlarıyla görüşülmüştür.
Tasarı ile koşuya kayıtlı her atın doping muayenesine tabi tutulması, para cezası verme yetkisinin Yüksek Komiserler Kurulu ve Yarış Komiserler Kurulu tarafından sınırsız olarak ayrı ayrı verilebilmesi, at yarışı gelirlerinin bir kısmının aktarıldığı hesapta biriken paraların amacı doğrultusunda ve kamu yararı gözetilmek suretiyle daha hızlı bir şekilde yatırıma dönüştürülmesi öngörülmektedir.
Tasarının tümü üzerinde yapılan görüşmelerde şu hususlara dikkat çekilmiştir: At yarışı bir kumar değil büyük bir sektördür. Şu an için ülkemizde özellikle Güneydoğu Anadolu menşeli aileleri ile birlikte 40.000 kişi doğrudan bu sektörden geçimlerini sağlamaktadır. İstihdam edilen kişi sayısı başka ülkelerle karşılaştırıldığında bu rakam çok düşük bir rakamdır. Yarış gelirlerinin % 58 lik kısmı diğer devlet kuruluşlarına aktarılmakta, ülkemizin önemli ihtiyaçlarında kullanılmaktadır. Bu sektör ihmal edildiği için gelişememiştir. Ülkemiz ve kültürümüz bu sektörün gelişimi için çok müsait bir konumdadır. Kanunda yapılacak olan değişiklikle atçılık sektörünün önündeki önemli sorunlar aşılabilecektir.
Tasarının tümü üzerinde yapılan görüşmelerin ardından, Tasarı ve gerekçesi Komisyonumuzca uygun bulunarak oybirliği ile maddelerine geçilmiştir.
At yarışları üzerine oynanan bahisler ülke sınırlarını aşmış bulunmaktadır. Yurt dışından at yarışları üzerine bahis oynanmasının kanuni sınırlar içerisine alınması amacıyla verilen bir önerge ile çerçeve birinci maddeden önce gelmek üzere çerçeve yeni birinci madde eklenmiş ve devamı maddeler teselsül ettirilmiştir.
Tasarının 1 inci maddesi biniciler için verilen yarıştan men cezasının derhal uygulanmasının, bahisçilerin ilk 2 gün içerisinde yapılacak yarışlar hususunda yanılabilecekleri gerekçesiyle derhal icra olunur ifadesi metinden çıkartılmak suretiyle değiştirilerek, 2 nci madde olarak kabul edilmiştir.
Tasarının 2 nci maddesi oranların hesap edilme yönteminin basitleştirilmesini öngören ve hesapta biriken paranın bir kısmının hayvancılığın geliştirilmesi amacıyla kullanılmasına imkân sağlayan bir önerge ile değiştirilmiş ve 3 üncü madde olarak kabul edilmiştir.
Tasarının yürürlüğe ilişkin 3 üncü maddesi 4 üncü madde olarak, yürütmeye ilişkin 4 üncü maddesi 5 inci madde olarak aynen kabul edilmiştir.
Tasarının tümü, Başkanlığımıza verilen redaksiyon yetkisi çerçevesinde, kanun yazım tekniğine uygun olarak düzenlenmiştir.
Raporumuz, Genel Kurulun onayına sunulmak üzere Yüksek Başkanlığa saygı ile sunulur.
Madde 0001:
10.07.1953 tarihli ve 6132 sayılı At Yarışları Hakkında Kanunun 1 inci maddesi aşağıdaki şekilde değiştirilmiştir.
MADDE 1- Türkiye sınırları içerisinde at yarışları düzenlemeye, yurt içinde ve yurt dışında düzenlenen yarışlar üzerine yurt içinden ve yurt dışından müşterek bahis kabul etmeye Tarım ve Köyişleri Bakanlığı yetkilidir.
Madde 0002:
6132 sayılı Kanunun 4 üncü maddesinin üçüncü fıkrasının (a) bendinin başına Koşulara kayıtlı her at, doping muayenesine tabi tutulabilir. cümlesi eklenerek birinci cümlesinde yer alan koşturulduğunun ibaresi olduğunun şeklinde, (b) bendi ile dördüncü fıkrası aşağıdaki şekilde değiştirilmiştir.
b. Doping eylemine, at ilgililerinin katıldıkları tespit edilememiş olsa bile, dopingli olduğu tespit edilen at, ilk defasında bir yıl süreyle, ikinci defasında iki yıl süreyle, üçüncü defasında süresiz koşulara katılmaktan yasaklanır. İlk kez dopingli olduğu tespit edilen at, kayıtlı olduğu koşudaki birincilik ikramiyesinin üç katı tutarındaki para cezasının, at sahibi veya at sahibi vekili tarafından yarış müessesesine nakden ve bir defada ödenmesi halinde koşulara katılır. Bu durum atın ilgililerine verilen disiplin cezalarını ortadan kaldırmaz. Aynı atta tekrar doping tespit edilmesi veya aynı şahsa ait bir başka atta doping tespiti halinde bu maddedeki tekerrür hükümleri uygulanır.
Bu maddede öngörülen ihtar cezası ile onbeş yarış gününe kadar koşulara katılmaktan ve yarışlarla ilgili yerlerde sanat icrasından geçici yasaklama cezaları, Yarış Komiserler Kurulu tarafından ilgililerin savunmaları alınmak kaydıyla verilir. Yarış Komiserler Kurulu tarafından alınan savunmalar ile diğer bilgi ve belgeler dikkate alınarak, onbeş yarış gününü aşan geçici yasaklama cezaları ile süresiz yasaklama cezaları Yüksek Komiserler Kurulunca verilir. Bu maddede belirtilen para cezaları ise her iki Kurul tarafından da verilebilir.
Madde 0003:
6132 sayılı Kanunun ek 1 inci maddesinin ikinci ve üçüncü fıkraları aşağıdaki şekilde değiştirilmiştir.
Cari yılda, yarış gelirlerinin bir evvelki takvim yılındaki yarış geliri toplamından fazla olması halinde, aradaki farkın yüzde kırklık kısmı Kamu Haznedarlığı Sistemine dahil bir kamu bankasında Tarım ve Köyişleri Bakanlığı emrine açılacak özel hesaba aktarılır. Bu hesapta biriken para, at ıslahı ve tesisleri ile hayvancılığın geliştirilmesi amacıyla Tarım ve Köyişleri Bakanlığınca sarf edilir veya yarış müessesesine sarf ettirilir.
Cari yılda yarış gelirinin bir evvelki takvim yılındaki yarış geliri toplamından az olması halinde yarış ikramiyelerinin açığı bu hesaptan kapatılır.
Madde 0004:
Bu Kanun yayımı tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
