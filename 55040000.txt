5504 sayılı Milli Eğitim Bakanlığının Teşkilat ve Görevleri Hakkında Kanunda Değişiklik Yapılmasına Dair Kanun
Yayımlandığı Resmî Gazete Tarihi: 24.05.2006
Yayımlandığı Resmî Gazete Sayısı: 26177
Kabul Tarihi	18.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1191/4862
07.11.2005
TÜRKİYE BÜYÜK MİLLET MECLİSİ BAŞKANLIĞINA
Milli Eğitim Bakanlığınca hazırlanan ve Başkanlığınıza arzı Bakanlar Kurulunca 17.10.2005 tarihinde kararlaştırılan Milli Eğitim Bakanlığının Teşkilat ve Görevleri Hakkında Kanunda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Maliye Bakanlığınca tahsis edilen öğretmen kadrolarına atamalar genellikle ağustos ayı içerisinde gerçekleştirilmekte olup, ağustos ayı sonu itibarıyla da bu öğretmenlerin görev yerleri belirlenmektedir.
Milli Eğitim Bakanlığına bağlı, Eğitim ve Öğretim Hizmetleri Sınıfında görev yapmakta olan personelden emeklilik hakkını kazanmış olanların emeklilik işlemleri, 3797 sayılı Milli Eğitim Bakanlığının Teşkilat ve Görevleri Hakkında Kanunun ek 1 inci maddesi gereğince temmuz ve ağustos aylarında yapılmaktadır. Bu aylarda öğretmenlerin yaz tatilinde olması nedeniyle emeklilik onayları kendilerine zamanında tebliğ edilememekte ve ayrılma işlemleri de eylül ayı sonuna kadar uzamaktadır.
Bu çerçevede hazırlanan Tasarı ile, eğitim-öğretim hizmetlerinin daha etkili ve verimli bir şekilde sürdürülmesinin sağlanması ve öğretmen ihtiyacının sağlıklı bir şekilde planlanabilmesi bakımından Eğitim ve Öğretim Hizmetleri Sınıfında görev yapmakta olan personelden emeklilik isteğinde bulunanların emeklilik işlemlerinin, öğretmen ihtiyacının belirlenmesi sürecinden önce sonuçlandırılması amaçlanmaktadır.
HÜKÜMETİN TEKLİF ETTİĞİ METİN
MİLLÎ EĞİTİM BAKANLIĞININ TEŞKİLAT VE GÖREVLERİ HAKKINDA KANUNDA DEĞİŞİKLİK YAPILMASINA DAİR KANUN TASARISI
Madde - 1.
30.04.1992 tarihli ve 3797 sayılı Milli Eğitim Bakanlığının Teşkilat ve Görevleri Hakkında Kanunun ek 1 inci maddesinde geçen temmuz ve ağustos ayları ibaresi haziran ve temmuz ayları olarak değiştirilmiştir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Maliye Bakanlığınca tahsis edilen öğretmen kadrolarına atamalar genellikle ağustos ayında gerçekleştirilmekte olup, eğitim ve öğretim hizmetlerinin daha etkili ve verimli bir şekilde sürdürülmesinin sağlanması ve öğretmen ihtiyacının sağlıklı bir şekilde planlanabilmesi bakımından Eğitim ve Öğretim Hizmetleri Sınıfında görev yapmakta olan personelden emeklilik isteğinde bulunanların emeklilik işlemlerinin, öğretmen ihtiyacının belirlenmesi sürecinden önce sonuçlandırılması öngörülmektedir.
Madde - 2:
Yürürlük maddesidir.
Madde - 3:
Yürütme maddesidir.
Milli Eğitim, Kültür, Gençlik ve Spor Komisyonu Raporu
T.B.M.M.
Milli Eğitim, Kültür, Gençlik ve Spor Komisyonu
Esas No	1/1129
Karar No	1
17.11.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 14.11.2005 tarihinde esas komisyon olarak Milli Eğitim, Kültür, Gençlik ve Spor Komisyonuna havale edilen Milli Eğitim Bakanlığının Teşkilat ve Görevleri Hakkında Kanunda Değişiklik Yapılmasına Dair Kanun Tasarısı (1/1129), Komisyonumuzun 17.11.2005 tarihli toplantısında görüşülmüştür. Toplantımıza Milli Eğitim Bakanlığı Müsteşarı ve diğer yetkililer katılmışlardır.
Tasarı ile; eğitim ve öğretim hizmetleri sınıfında görev yapmakta olan personelden emeklilik hakkını kazanmış olup emeklilik isteğinde bulunanların emeklilik işlemlerinin, öğretmen ihtiyacının belirlenmesi sürecinden önce sonuçlandırılması, bu işlemlerin temmuz ve ağustos ayları yerine haziran ve temmuz aylarında gerçekleştirilmesi öngörülmektedir. Bu düzenleme ile, eğitim-öğretim hizmetlerinin daha etkili ve verimli bir şekilde sürdürülmesinin sağlanması ve öğretmen ihtiyacının sağlıklı bir şekilde planlanabilmesi amaçlanmaktadır.
Milli Eğitim Bakanlığı Müsteşarı Tasarıyı sunuş konuşmasında, 1998 yılında Milli Eğitim Bakanlığının Teşkilat ve Görevleri Hakkında Kanuna eklenen bir maddeyle emeklilik aylarının temmuz-ağustos olarak belirlendiğini, değişikliğin kanunla yapılmasının bu nedenle zorunlu olduğunu, istenilen her zaman emekliliğin gerçekleştirilmesinin eğitimin planlanması, programlanması ve devamı açısından zorunlu olduğunu, zaruret halinde bu aylar dışında da emekliliğin mümkün olabileceğini, genel müracaatların öğretmen alımı esas alınarak değerlendirildiğini ifade etmiştir. Bir yandan ağustos ayının sonuna kadar planlama ve yeni atamaların yapılması, öte yandan emeklilik işlemlerinin de bu ayda gerçekleştirilmesi karşısında planlama düzenli olmamakta, bu nedenle emeklilik işlemleri bir ay öne çekilmektedir. Bu düzenleme emeklilik işlemlerinin temmuz ayında sonuçlandırılması nedeniyle öğretmenlerin özlük haklarında bir kayba neden olmayacaktır.
Tasarının tümü üzerindeki görüşmelerde, tüm üyelerimizce Tasarıyla getirilen düzenlemenin olumlu olduğu değerlendirilmiştir. Milli Eğitim Bakanlığı Teşkilat Kanununun, temel kanun gibi iyice düşünülerek, kapsamlı, ihtiyaca cevap verecek şekilde değiştirilmesi gerektiği; sık sık konjonktürel değişikliklerden kaçınılması bazı üyelerimizce belirtilmiştir. Bu çerçevede, aday öğretmen sayısının çok fazla olduğu, hal böyle iken sözleşmeli öğretmenlik yoluna gidilmesinin doğru olmadığı söylenmiştir. Sayın Müsteşar buna cevaben, sözleşmeli öğretmen uygulamasının ara bir formül olduğunu, ihtiyaç nedeniyle müracaat edildiğini, aslolanın sınav başarılarak kadrolu atama olduğunu söylemiştir. Sözleşmeli öğretmenler objektif bir şekilde KPSS puanıyla alınmaktadır.
Öğretmenlerimizin ekonomik olarak durumlarının iyileştirilmesi, sözleşmeli öğretmenlerin sosyal güvenlik ve iş güvencelerinin sağlanması konularına üyelerimizce dikkat çekilmiştir. Eğitimin milli olduğu, Devletin öncelikli görevleri arasında olduğu belirtilmiştir.
Tasarının tümü üzerindeki görüşmelerden sonra maddelerine geçilmesine Komisyonumuzca oybirliği ile karar verilmiştir.
Tasarının öğretmenlerin emeklilik işlemlerini bir ay öne çeken 1 inci maddesi, yürürlük ve yürütmeyi düzenleyen 2 ve 3 üncü maddeleriyle tümü oya sunulmuş ve Komisyonumuzca oy birliği ile aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile sunulur.
Madde 0001:
30.04.1992 tarihli ve 3797 sayılı Milli Eğitim Bakanlığının Teşkilat ve Görevleri Hakkında Kanunun ek 1 inci maddesinde geçen temmuz ve ağustos ayları ibaresi haziran ve temmuz ayları olarak değiştirilmiştir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
