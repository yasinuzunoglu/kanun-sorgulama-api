5441 sayılı Tarım ve Köyişleri Bakanlığının 867 ve 170 sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunda Değişiklik Yapılmasına, Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunun Yürürlükten Kaldırılmasına Dair Kanun
Yayımlandığı Resmî Gazete Tarihi: 03.01.2006
Yayımlandığı Resmî Gazete Sayısı: 26042
Kabul Tarihi	28.12.2005
TÜRKİYE BÜYÜK MİLLET MECLİSİ BAŞKANLIĞINA
969 Sayılı Tarım ve Köyişleri Bakanlığının, 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunun Adı ve Bazı Maddelerinin Değiştirilmesi, Bazı Ek Maddelerin Eklenmesi ve 29.05.1926 Tarihli ve 867 Sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunun İptaline Dair Kanun Teklifi ilişikte sunulmuştur.
Gereğini arz ederiz.
GENEL GEREKÇE
Bakanlığımız bünyesinde faaliyet gösteren 193 adet döner sermaye işletmesinin 172 adedi 969 sayılı Kanuna, 29 adedi de 867 ve buna ek 7473 ve 170 sayılı Kanuna tabi olarak işlemlerini yürütmektedir.
Bakanlığımız teşkilatının yeniden yapılanması ve yürütülmekte olan malî politikalara uygunluk sağlanması amacıyla söz konusu Kanunlara tabi döner sermaye işletmelerinin; kapatılmasında, birleştirilmesinde veya birinden diğerine demirbaş devredilmesinde sıkıntılar yaşandığından, faaliyetleri birbirine yakın olan Bakanlığımız bünyesindeki döner sermaye işletmelerinin tek Kanun ve tek yönetmelik altında toplanması halinde, kaynakların etkin ve verimli kullanılması, faaliyetlerin en iyi şekilde yerine getirilmesi ve işlemlerin hızlandırılması gibi faydalar sağlayacağından 867 ve buna ek 7473 ile 170 sayılı Kanunun yürürlükten kaldırılarak, Bakanlığımız bünyesindeki döner sermaye işletmelerinin 969 sayılı Kanuna tabi tutulması amaçlanmaktadır.
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-198/6383
18.12.2000
TÜRKİYE BÜYÜK MİLLET MECLİSİ BAŞKANLIĞINA
Tarım ve Köyişleri Bakanlığınca hazırlanan ve Başkanlığınıza arzı Bakanlar Kurulunca 28.11.2000 tarihinde kararlaştırılan Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
B. Ecevit
Başbakan
GENEL GEREKÇE
Kanuna tabi işletmelerin faaliyet alanları, Tarım ve Köyişleri Bakanlığının kuruluşu ve görevleri ile ilgili mevzuatla kendisine verilen tüm görevleri kapsayacak şekilde genişletilmiş ve bu işletmelerde çalışan personele, işletme kârından karşılanmak üzere, üretimi teşvik primi ödenmesi sağlanarak verimliliğin yükseltilmesi amaçlanmıştır. Bu suretle, 08.03.2000 tarihli ve 4549 sayılı Kanunla 969 sayılı Kanuna tabi işletmelerde çalışan personele sağlanan olanak, 867 sayılı Kanun kapsamındaki personele de tanınmış ve böylece adı geçen Bakanlık personeli arasında eşitlik sağlanmıştır.
Ayrıca, döner sermaye işletmelerinin bütçelerini, hesaplarını, bilançolarını düzenlemek, makam onayına sunmak ve döner sermaye ile ilgili diğer işlemlerini yapmak, İdarî ve Malî İşler Dairesi Başkanlığına bağlı Döner Sermaye İşletmeleri Şube Müdürlüğünün görevleri arasında sayılmıştır.
867 sayılı Kanunun, 1 ve 2 nci maddeleri ise yürürlükten kaldırılmıştır.
MADDE GEREKÇELERİ
Madde 1.
Madde ile, 867 sayılı Kanuna iki madde eklenmiştir.
Ek 4 üncü madde ile, işletmelerin faaliyet gösterebileceği alanlar, Bakanlığa verilmiş tüm görevlerle uyumlu hale getirilmiş ve bu işletmelerin gerektiğinde gerçek ve tüzel kişilerle ticarî işbirliği yapmaları sağlanmıştır.
Diğer taraftan, 08.03.2000 tarihli ve 4549 sayılı Kanunla, 969 sayılı Kanuna tabi işletmelerde çalışan personele sağlanan, çalışmayı ve verimliliği teşvik edici mahiyetteki teşvik primi olanağının, 867 sayılı Kanuna bağlı olarak çalışan döner sermaye işletmelerinde görevli personele de tanınması ve Bakanlık personeli arasındaki farklılığın giderilmesi amaçlanmıştır.
Ek 5 inci madde ile, merkezde Döner Sermaye İşletmeleri Şube Müdürlüğünün döner sermaye işletmelerinin bütçelerini, hesaplarını, bilançolarını düzenlemek, incelemek, makam onayına sunmak ve döner sermaye ile ilgili diğer işlemlerini yapmakla görevlendirilmesi öngörülmüştür.
Madde 2.
867 sayılı Kanunun 1 ve 2 nci maddeleri, geçerliliklerini kaybettiklerinden dolayı yürürlükten kaldırılmışlardır.
Madde 3.
Yürürlük maddesidir.
Madde 4.
Yürütme maddesidir.
HÜKÜMETİN TEKLİF ETTİĞİ METİN
ZİRAAT VEKALETİNE MERBUT BAZI MEKTEP VE MÜESSESELERİN SURETİ İDARESİ HAKKINDA KANUNDA DEĞİŞİKLİK YAPILMASINA DAİR KANUN TASARISI
Madde - 1.
29.05.1926 tarihli ve 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanuna aşağıdaki maddeler eklenmiştir.
EK MADDE 4.- İşletmeler, Tarım ve Köyişleri Bakanlığının kuruluş ve görevleriyle ilgili mevzuatta belirtilen; bitkisel üretim, bitki sağlığı, hayvansal üretim, hayvan sağlığı, su ürünleri, gıda, yem, kooperatifçilik ve el sanatları ile ilgili olarak üretim, ıslah, araştırma, yetiştirme, koruma, muayene, analiz, kontrol, deneme, öğretim, eğitim, yayım, yayın ve karantina ile ilgili döner sermaye faaliyetlerinin yürütülmesi için gerekli olan kümes, sera, imalathane, tesis ve bina yapılması veya yaptırılmasıyla ilgili faaliyetlerde bulunurlar.
İşletmeler, bu faaliyetlerin ifasında, gereken hallerde, gerçek ve tüzel kişilerle işbirliği yapar.
Elde edilen kârdan, kârın elde edilmesinde emeği geçen personele katkıları oranında, asgari ücretin yıllık brüt tutarının iki katını geçmemek üzere, üretimi teşvik primi ödenir. Üretimi teşvik priminin dağıtımı, işletme bünyesi ile sınırlıdır. İşletmenin zararı, izleyen yılların kârlarından mahsup edilir.
EK MADDE 5. - Merkezde, döner sermaye işletmelerinin bütçelerinin, hesaplarının, bilançolarının düzenlenmesi, makam onayına sunulması gibi döner sermaye ile ilgili işlemler İdarî ve Malî İşler Dairesi Başkanlığına bağlı Döner Sermaye İşletmeleri Şube Müdürlüğü tarafından yürütülür. Taşrada ise, sermaye tahsis edilen kuruluşlarda Bakan onayı ile döner sermaye işletmeleri kurulur.
Madde - 2.
867 sayılı Kanunun 1 ve 2 nci maddeleri yürürlükten kaldırılmıştır.
Madde - 3.
Bu Kanun yayımı tarihinde yürürlüğe girer.
Madde - 4.
Bu Kanun hükümlerini Bakanlar Kurulu yürütür.
Tarım, Orman ve Köyişleri Komisyonu Raporu
T.C.
Tarım, Orman ve Köyişleri Komisyonu
Esas No	1/358
Karar No	3
31.01.2003
TÜRKİYE BÜYÜK MİLLET MECLİSİ BAŞKANLIĞINA
Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunda Değişiklik Yapılmasına Dair Kanun Tasarısı, Tarım ve Köyişleri ile Maliye bakanlıkları temsilcilerinin de katıldığı 30.01.2003 tarihli Komisyonumuz toplantısında görüşülmüştür.
867 sayılı Kanunla kurulan döner sermaye işletmelerinin faaliyet alanlarını Tarım ve Köyişleri Bakanlığına verilmiş tüm görevlerle uyumlu hale getiren, bu bağlamda bu işletmelerin gerçek ve tüzel kişilerle ticarî işbirliği yapmalarını sağlayan, ayrıca 08.03.2000 tarihli ve 4549 sayılı Kanunla 969 sayılı Kanuna tabi işletmelerde çalışan personele (özellikle ziraat mühendisleri) sağlanan, çalışmayı ve verimliliği teşvik edici mahiyetteki teşvik primi verilmesi imkânının 867 sayılı Kanuna bağlı olarak çalışan döner sermaye işletmelerinde görevli personele de (veteriner) tanınarak aynı Bakanlık personeli arasındaki ücret adaletsizliğinin giderilmesine yönelik amaçla hazırlanan tasarının maddelerinin müzakeresine geçilmesi oybirliği ile kabul edilmiştir.
Tasarının maddelerinin müzakeresi sonucunda 1, 2, 3 ve 4 üncü maddeler Komisyonumuzca aynen kabul edilmiştir.
Raporumuz, gereği yapılmak üzere Yüksek Başkanlığa saygı ile sunulur.
Tarım, Orman ve Köyişleri Komisyonu Raporu
T.C.
Tarım, Orman ve Köyişleri Komisyonu
Esas No	2/375
Karar No	49
12.12.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 08.02.2005 tarihinde tali komisyon olarak Komisyonumuza havale edilen Diyarbakır Milletvekili M. Mehdi Eker ile Niğde Milletvekili Erdoğan Özegen in, 969 Sayılı Tarım ve Köyişleri Bakanlığının, 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunun Adı ve Bazı Maddelerinin Değiştirilmesi, Bazı Ek Maddelerin Eklenmesi ve 29.05.1926 Tarihli ve 867 Sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunun İptaline Dair Kanun Teklifi Komisyonumuzun 08.12.2005 tarihli 53 üncü toplantısında Tarım ve Köyişleri Bakanlığı yetkililerinin de katılımlarıyla görüşülmüştür.
Teklif ile Tarım ve Köyişleri Bakanlığında farklı kanunlara göre farklı döner sermaye uygulaması olan işletmelerde tek tip döner sermaye uygulaması öngörülmektedir.
Teklifin tümü üzerinde yapılan görüşmelerin ardından, teklif ve gerekçesi Komisyonumuzca uygun bulunarak oybirliği ile maddelerine geçilmiştir.
Teklifin adının, kanun tekniğine uygun olarak Tarım ve Köyişleri Bakanlığının 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunda Değişiklik Yapılmasına, Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunun Yürürlükten Kaldırılmasına Dair Kanun Teklifi şeklinde değiştirilmesi kabul edilmiştir.
Teklifin 2 nci maddesiyle düzenlenen 969 sayılı Kanunun birinci maddesini değiştiren maddede geçen elli trilyon lira ibaresi yetmişbeş milyon yeni türk lirası olarak değiştirilmek suretiyle madde kabul edilmiştir.
Verilen bir önerge ile 3 üncü maddeden sonra gelmek üzere 4 üncü madde eklenmiş ve devamı maddeler teselsül ettirilmiştir.
MADDE 4.- 969 sayılı Kanunun sekizinci maddesinin birinci fıkrası olmak üzere aşağıdaki fıkra eklenmiştir.
Mesai dışı ve hafta sonu yapılacak olan canlı hayvan ve hayvansal ürünler ile bitki ve gıdaların sevkleri, muayeneleri ve kontrolü karşılığı olan yasal ücret, hizmeti alan tarafından bağlı bulunulan ilin döner sermaye hesabına yatırılır. Sermaye hesabına yatırılan bu meblağdan ilgili teknik ve sağlık personeline, çıkarılacak yönetmelik çerçevesinde, ödeme yapılır.
Teklifin 1, 3, 5, 6 ncı maddeleri ile yürürlüğe ilişkin 7 ve yürütmeye ilişkin 8 inci maddeleri Komisyonumuzca benimsenerek aynen kabul edilmiştir.
Teklifin tümü Başkanlığımıza verilen redaksiyon yetkisi çerçevesinde, kanun yazım tekniğine uygun olarak düzenlenmiştir.
Raporumuz, Plan ve Bütçe Komisyonuna havale edilmek üzere saygıyla arz olunur.
Plan ve Bütçe Komisyonu Raporu
T.C.
Plan ve Bütçe Komisyonu
Esas No	2/375, 1/358
Karar No	63
21.12.2005
TÜRKİYE BÜYÜK MİLLET MECLİSİ BAŞKANLIĞINA
Diyarbakır Milletvekili Mehmet Mehdi EKER ile Niğde Milletvekili Erdoğan ÖZEGEN tarafından 04.02.2005 tarihinde Türkiye Büyük Millet Meclisi Başkanlığına sunulan (2/375) esas numaralı 969 Sayılı Tarım ve Köyişleri Bakanlığının, 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunun Adı ve Bazı Maddelerinin Değiştirilmesi, Bazı Ek Maddelerin Eklenmesi ve 29.05.1926 Tarihli 867 Sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanunun İptaline Dair Kanun Teklifi, Başkanlıkça 08.02.2005 tarihinde tali komisyon olarak Tarım, Orman ve Köyişleri Komisyonuna, esas komisyon olarak da Komisyonumuza havale edilmiştir. Daha sonra, (2/375) esas numaralı Teklif, Komisyonumuzun 20.12.2005 tarihinde, Hükümeti temsilen Tarım ve Köyişleri Bakanı Mehmet Mehdi EKER ile Tarım ve Köyişleri Bakanlığı, Maliye Bakanlığı ve Devlet Planlama Teşkilatı Müsteşarlığı temsilcilerinin katılımlarıyla yapılan 31 inci birleşiminde, Komisyonumuz portföyünde bulunan 1/358 esas numaralı Tasarı ile ilgili görülerek İçtüzüğün 35 inci maddesine göre birleştirilmesine ve görüşmelere söz konusu (2/375) esas numaralı Teklif üzerinden devam edilmesine karar verilmesi suretiyle incelenip görüşülmüştür.
Bilindiği gibi, tarım sektörü, ekonomik ve sosyal alanda geniş bir etkiye sahip olması nedeniyle, gelişmiş ve gelişmekte olan bir çok ülkenin ekonomik, sosyal ve siyasal politikalarının önemli bir parçasını teşkil etmektedir. Ülkemizin ekonomik ve sosyal gelişmesinde de tarım sektörü önemli bir konuma sahiptir. Son yıllarda, tarım sektörünün mevcut durumunun iyileştirilmesi için yasal düzenlemeler dahil, dünya ve özellikle aday konumunda olduğumuz Avrupa Birliği ile uyum sağlayabilecek, tarım sektörünün yapısal sorunlarına çözüm getirebilecek etkin alternatif politikalar ve bu politikalara destek olabilecek hukuksal altyapının oluşturulması amacıyla çalışmalar sürdürülmektedir. Bu çerçevede, Tarım ve Köyişleri Bakanlığının yeniden yapılandırılması ve yürütülmekte olan mali politikalara uygunluk sağlanması amacıyla, Bakanlığın bünyesindeki döner sermaye işletmelerinin, kamu kaynaklarını etkin ve verimli bir şekilde kullanmasını sağlamak amacıyla yeniden yapılandırılması gereği hasıl olmuştur.
Teklif ve gerekçesi incelendiğinde; Tarım ve Köyişleri Bakanlığının bünyesinde faaliyet göstermekle birlikte, ayrı mevzuata tabi döner sermaye işletmelerinin aynı mevzuata tabi kılınması amacıyla 867 sayılı Kanuna bağlı döner sermaye işletmelerinin, 969 sayılı Kanuna tabi kılınmasına, bu işletmelerin döner sermayelerinin miktarının artırılmasına ve döner sermaye işletmelerinde çalışan personele döner sermaye işletmelerinin kârlarından verilen teşvik priminin dağıtımında objektif kriterlerin getirilmesine yönelik olarak, 969 sayılı Tarım ve Köyişleri Bakanlığının 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunda değişiklik yapılmasının amaçlandığı anlaşılmaktadır.
Komisyonumuzda Teklifin geneli üzerinde yapılan görüşmelerde;
5018 sayılı Kamu Mali Yönetimi ve Kontrol Kanunu ile döner sermayelerin 2007 yılı sonuna kadar tasfiye edilmesinin öngörüldüğü, ancak 5018 sayılı Kanunda değişiklikler öngören Kanun ile döner sermaye işletmelerinin yeniden yapılandırılarak faaliyetlerinin devam etmesine yönelik düzenlemeler yapıldığı; bu durumun 5018 sayılı Kanunla amaçlanan tek bir mali yapının oluşturulmasına ilişkin ilkelere aykırılık teşkil ettiği; Teklifin bu yönde yapılan ilk düzenleme olduğu,
Kamu personeli hakkında öngörülen ayrı ayrı ücret düzenlemelerinin eşit işe eşit ücret ilkesine aykırılık teşkil ettiği,
Türk kamu yönetiminde farklı bakanlıklar arasında olduğu kadar, aynı bakanlık personeli arasında da ücret dengesizliğinin bulunduğu, bu tarz uygulamalar yerine bütün kamu personelinin ücretlerinde iyileştirmeler yapacak şekilde düzenlemeler yapılması gerektiği,
Döner sermaye işletmelerinde personele ücret ödenmesinin doğru bir yaklaşım olmadığı, böyle düzenlemelerin döner sermaye işletmelerine sahip olmayan kamu kurumlarında çalışan kamu personeli ile bu personel arasında ücret dengesizliğine yol açabileceği,
Döner sermaye işletmelerinin kâr amaçlı hareket ettiği, yapılan hizmetlerin bedelinin belirlenmesinde bu hususun göz önünde bulundurulduğu ve ücretlerin muhatabının da çiftçiler olduğundan daha fazla ücret alma adına çiftçilerin mağdur edileceği,
Döner sermaye işletmelerinde görev yapan personelin mesai saatine bağlı kalmadan çalıştığı, bu çalışmanın karşılığı olarak herhangi bir ek ödeme almadığı, getirilen düzenlemeyle personelin moral ve motivasyonunun artacağı, bunun memnuniyetle karşılandığı,
Teklif ile Tarım ve Köyişleri Bakanlığı bünyesindeki döner sermaye işletmelerinde çalışan personel arasında ücret adaletsizliğin giderilmesinin öngörüldüğü,
Şeklindeki görüş ve eleştirilere müteakip, Hükümet adına yapılacak tamamlayıcı açıklamalarda;
Tarım ve Köyişleri Bakanlığı bünyesinde faaliyet gösteren 197 adet döner sermaye işletmesinin 178 adedi 969 sayılı Kanuna, 19 adedi ise 867 sayılı Kanuna tabi olarak faaliyetlerini yürüttüğü,
Tarım ve Köyişleri Bakanlığının yeniden yapılanması ve yürütülmekte olan mali politikalara uygunluk sağlanması amacıyla söz konusu Kanunlara tabi döner sermaye işletmelerinin kapatılmasında, birleştirilmesinde veya birinden diğerine demirbaş devredilmesinde sıkıntılar yaşandığı; bu kapsamda 867 sayılı Kanunun yürürlükten kaldırılarak Bakanlığımız bünyesindeki döner sermaye işletmelerinin 969 sayılı Kanuna tabi tutulmasının öngörüldüğü,
Faaliyetleri birbirine yakın olan Bakanlık bünyesindeki döner sermaye işletmelerinin tek kanun ve tek yönetmelik altında toplanmasının kaynakların etkin ve verimli kullanılması, faaliyetlerin en iyi şekilde yerine getirilmesi ve işlemlerin hızlandırılması gibi faydalar sağlayacağı,
Döner sermaye işletmelerinde elde edilen kârın personele dağıtımında emek kriterinin dikkate alınacağı, üretimi teşvik primi dağıtımında, yönetmelik ile belirlenecek esas ve usuller çerçevesinde, unvanlar arasında farklılıklar gözetilerek hakkaniyetin sağlanacağı,
Görevli personele hafta sonu ve mesai dışında yapılan kontrol ve denetimler için herhangi bir ücret verilmemesinin, benzer görev yapan diğer bazı kurum görevlileri ile kıyaslandığında adil olmadığı, söz konusu işleri yapan personelin bundan faydalanamamasının motivasyon bozukluğuna yol açtığı,
ifade edilmiştir.
Geneli üzerindeki görüşmelerden sonra, Teklif ve gerekçesi Komisyonumuzca da benimsenerek maddelerin görüşülmesine geçilmiştir.
Teklifin;
Çerçeve 1 inci maddesi; kanunların hazırlanmasında uygulanan esas ve usuller doğrultusunda, anlama açıklık kazandırılması amacıyla redaksiyona tabi tutulmak suretiyle,
Çerçeve 2 nci maddesi ile değiştirilen 969 sayılı Kanunun 1 inci maddesi; 867 sayılı Kanuna bağlı döner sermaye işletmelerinin 969 sayılı Kanuna tabi hale getirilmesinden sonra toplam sermayelerinin 46 milyona ulaşacağı; döner sermaye işletmelerinin kârlarının sermayelerine eklenmesi gerektiğinden, döner sermaye işletmelerinin faaliyetlerini daha etkin bir şekilde yürütebilmeleri amacıyla, madde metninde yer alan elli trilyon lira ibaresinin, yüz milyon yeni Türk lirası olarak değiştirilmesi ve madde metninin kanun tekniğine uygunluk açısından redaksiyona tabi tutulması suretiyle,
Çerçeve 3 üncü maddesi ile değiştirilen 969 sayılı Kanunun 3 üncü maddesinin birinci fıkrası, kanun tekniğine uygunluk açısından redaksiyona tabi tutulması; son fıkrası ise teşvik priminin personele dağıtımına ilişkin usul ve esaslara açıklık getirilmesi, bu çerçevede görev yapılan birimin iş hacmi, görev mahalli, görevin önemi ve güçlüğü, personelin hizmet sınıfı, kadro unvanı ve çalışma süresi gibi kriterlerin de metne eklenmesi suretiyle,
Geçici 1 ve geçici 2 nci maddeleri, kanunların hazırlanmasında uygulanan esas ve usuller doğrultusunda, anlama açıklık kazandırılması amacıyla redaksiyona tabi tutularak 969 sayılı Kanunun geçici 3 üncü maddesi olarak yeniden düzenlenmesi ve bu düzenlemenin çerçeve 4 üncü madde olarak metne eklenmesi suretiyle,
Yürürlükten kaldırılan mevzuatı düzenleyen hükmün, ilgili kanunların tarih, sayı ve adlarının tam olarak yazılarak Teklifin 5 inci maddesi olarak yeniden düzenlenmesi suretiyle,
2005 yılına ilişkin kârlardan 2006 yılında dağıtılacak üretimi teşvik primi ödemelerinde ortaya çıkabilecek sorunların giderilmesi amacıyla, 867 sayılı Kanun ve 969 sayılı Kanuna tabi döner sermaye işletmelerindeki personel hakkında, 969 sayılı Kanunun 3 üncü maddesinin son fıkrasının, bu Teklifle değiştirilmeden önceki hükmüne istinaden çıkarılmış olan yönetmeliğin uygulanacağını hükme bağlayan bir düzenlemenin geçici 1 inci madde olarak metne eklenmesi suretiyle,
Yürürlüğe ilişkin maddesinin 6 ncı madde olarak teselsül ettirilmesi suretiyle,
Yürütmeye ilişkin maddesinin redaksiyona tabi tutulması ve 7 nci madde olarak teselsül ettirilmesi suretiyle,
kabul edilmiştir.
Ayrıca; Teklifin adının, kanunların hazırlanmasında uygulanan esas ve usuller doğrultusunda, anlama açıklık kazandırılması amacıyla redaksiyona tabi tutulmak suretiyle yeniden düzenlenmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
DİYARBAKIR MİLLETVEKİLİ M. MEHDİ EKER İLE NİĞDE MİLLETVEKİLİ ERDOĞAN ÖZEGEN İN TEKLİFİ
969 SAYILI TARIM VE KÖYİŞLERİ BAKANLIĞININ, 867 VE 170 SAYILI KANUNLARA TABİ İŞLETMELER DIŞINDA KALAN TAŞRA KURULUŞLARINA DÖNER SERMAYE VERİLMESİ HAKKINDA KANUNUN ADI VE BAZI MADDELERİNİN DEĞİŞTİRMESİ, BAZI EK MADDELERİN EKLENMESİ VE 29.05.1926 TARİHLİ VE 867 SAYILI ZİRAAT VEKALETİNE MERBUT BAZI MEKTEP VE MÜESSESELERİN SURETİ İDARESİ HAKKINDA KANUNUN İPTALİNE DAİR KANUN TEKLİFİ
Madde - 1:
08.03.2000 tarihli ve 4549 sayılı Kanunla değişik 969 sayılı Tarım ve Köyişleri Bakanlığının 867 ve 170 sayılı Kanunlara Tabi İşletmeler Dışında Kalan Kuruluşlarına Döner Sermaye Verilmesi Hakkında Kanunun adı aşağıdaki şekilde değiştirilmiştir.
Tarım ve Köyişleri Bakanlığının Merkez ve Taşra Kuruluşlarına Döner Sermaye Verilmesi Hakkında Kanun.
Madde - 2:
969 sayılı Kanunun 1 inci maddesi aşağıdaki şekilde değiştirilmiştir.
Madde 2.- Tarım ve Köyişleri Bakanlığı döner sermaye işletmelerine kendi kaynaklarından karşılanmak üzere elli trilyon lira sermaye tahsis edilmiştir.
Bu miktarı dört katına kadar artırmaya Bakanlar Kurulu yetkilidir.
Madde - 3:
969 sayılı Kanunun 3 üncü maddesi aşağıdaki şekilde değiştirilmiştir.
Madde 3.- İşletmeler 441 sayılı Tarım ve Köyişleri Bakanlığının Kuruluş ve Görevleri Hakkında Kanun Hükmünde Kararnamenin 2 nci maddesinde (belirtilen görevleriyle ilgili mevzuatta) belirtilen; bitkisel üretim, hayvansal üretim, su ürünleri, gıda, yem, kooperatifçilik, el sanatları ve hayvan hastalıklarıyla ilgili olarak üretim, ıslah, araştırma, yetiştirme, koruma, muayene, analiz, kontrol, deneme, öğretim, eğitim, yayım, yayın ve karantina ile ilgili döner sermaye faaliyetlerini yürütmek, bu faaliyetlerin yürütülmesi için gerekli olan her türlü ahır, ağıl, kümes, sera imalathane, depo, ambar, hangar, işçi evi, atölye, tesis ve bina yapılması ve yaptırılması ile gerekli hallerde taşıt edinme faaliyetlerinde bulunurlar.
İşletmeler, bu faaliyetlerin ifasında, gereken hallerde, gerçek ve tüzel kişilerle işbirliği yapar.
Elde edilen kârdan, kârın elde edilmesinde emeği geçen her bir 657 sayılı Kanuna tabi personele katkıları oranında asgari ücretin yıllık brüt tutarının iki katını geçmemek üzere üretimi teşvik primi ödenir. Üretimi teşvik primi dağıtımı işletme bünyesi ile sınırlıdır. İşletmenin zararı, izleyen yıllarda mahsup edilir.
969 sayılı Kanuna aşağıdaki geçici maddeler eklenmiştir. GEÇİCİ MADDE 1. - 29.05.1926 tarihli 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanun; bu Kanuna ek 7473 sayılı Kanun ve 170 sayılı Kanuna göre kurulan döner sermaye işletmeleri 08.03.2000 tarihli ve 4549 sayılı Kanunla değişik 969 sayılı Kanuna tabi faaliyetlerine devam eder.
GEÇİCİ MADDE 2. - 29.05.1926 tarihli ve 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanun; bu Kanuna ek 7473 sayılı Kanun ve 170 sayılı Kanuna göre kurulan döner sermaye işletmelerine ait her türlü menkul ve gayrimenkul, araç, gereç, malzeme, demirbaş ve taşıtlar ile burada çalışan personel, başkaca bir işleme gerek kalmaksızın, 08.03.2000 tarihli ve 4549 sayılı Kanunla değişik 969 sayılı Kanuna tabi faaliyetlerine devam eden işletmelere devredilir.
Yürürlükten kaldırılan mevzuat
29.05.1926 tarihli ve 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanun, bu Kanuna ek 7473 sayılı Kanun ve 170 sayılı Kanun ile 08.03.2000 tarihli 4549 sayılı Kanunla değişik 969 sayılı Kanunun Geçici 1 inci maddesi yürürlükten kaldırılmıştır.
Madde - 4: Yürürlük
Bu Kanun yayımı tarihinde yürürlüğe girer.
Madde - 5: Yürütme
Bu Kanun hükümlerini Maliye Bakanı ile Tarım ve Köyişleri Bakanı yürütür.
Madde 0001:
21.12.1967 tarihli ve 969 sayılı Tarım ve Köyişleri Bakanlığının 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunun adı Tarım ve Köyişleri Bakanlığının Merkez ve Taşra Kuruluşlarına Döner Sermaye Verilmesi Hakkında Kanun şeklinde değiştirilmiştir.
Madde 0002:
969 sayılı Kanunun 1 inci maddesi aşağıdaki şekilde değiştirilmiştir.
Madde 1.- Tarım ve Köyişleri Bakanlığı Döner sermaye işletmelerine kendi kaynaklarından karşılanmak üzere, yüz milyon Yeni Türk Lirası tahsis edilmiştir. Bu miktarı dört katına kadar artırmaya Bakanlar Kurulu yetkilidir.
Madde 0003:
969 sayılı Kanunun 3 üncü maddesi aşağıdaki şekilde değiştirilmiştir.
Madde 3.- İşletmeler, 441 sayılı Tarım ve Köyişleri Bakanlığının Kuruluş ve Görevleri Hakkında Kanun Hükmünde Kararnamenin 2 nci maddesinde belirtilen; bitkisel üretim, hayvansal üretim, su ürünleri, gıda, yem, kooperatifçilik, el sanatları ve hayvan hastalıklarıyla ilgili olarak üretim, ıslah, araştırma, yetiştirme, koruma, muayene, analiz, kontrol, deneme, öğretim, eğitim, yayım, yayın ve karantina ile ilgili döner sermaye faaliyetlerini yürütürler. Bu faaliyetlerin yürütülmesi için gerekli olan her türlü ahır, ağıl, kümes, sera, imalathane, depo, ambar, hangar, işçi evi, atölye, tesis ve bina yapılması ve yaptırılması ile gerekli hallerde taşıt edinme faaliyetlerinde bulunurlar.
İşletmeler, bu faaliyetlerin ifasında, gereken hallerde, gerçek ve tüzel kişilerle işbirliği yapar.
Döner sermaye işletmelerinden elde edilen karın en fazla % 80 i, karın elde edilmesinde emeği geçen 657 sayılı Devlet Memurları Kanununa ve bu Kanunun 4/B maddesine tabi personele katkıları oranında, asgari ücretin yıllık brüt tutarının iki katını aşmamak üzere, üretimi teşvik primi olarak ödenebilir. Üretimi teşvik priminin miktarı ile ödenmesine ilişkin esas ve usûller; görev yapılan birimin iş hacmi, görev mahalli, görevin önem ve güçlüğü, personelin hizmet sınıfı, kadro unvanı ve çalışma süresi gibi kriterler dikkate alınarak, Maliye Bakanlığının uygun görüşü üzerine, Tarım ve Köyişleri Bakanlığınca çıkarılacak yönetmelikle belirlenir. Üretimi teşvik primi dağıtımı işletme bünyesi ile sınırlıdır. İşletmenin zararı, izleyen yılların karlarından mahsup edilir.
Madde 0004:
969 sayılı Kanuna aşağıdaki geçici madde eklenmiştir.
GEÇİCİ MADDE 3.- 29.05.1926 tarihli ve 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanuna göre kurulan döner sermaye işletmeleri, 969 sayılı Kanun hükümlerine göre faaliyetlerine devam eder. 867 sayılı Kanuna göre kurulan döner sermaye işletmelerinden, 969 sayılı Kanuna göre faaliyetlerine devam edemeyecek olanlara ait her türlü taşınır ve taşınmaz, araç, gereç, malzeme, demirbaş ve taşıtlar ile burada çalışan personel başkaca bir işleme gerek kalmaksızın 969 sayılı Kanuna göre faaliyetlerine devam eden işletmelere devredilmiş sayılır.
Madde 0005:
06.05.1960 tarihli ve 7473 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkındaki 867 Sayılı Kanuna Ek Kanun, 01.02.1963 tarihli ve 170 sayılı Tarım Bakanlığına Bağlı Bazı Okul ve Kurumların İdaresi Hakkında 29.05.1926 Tarihli ve 867 Sayılı Kanuna Ek Kanun, 29.05.1926 tarihli ve 867 sayılı Ziraat Vekaletine Merbut Bazı Mektep ve Müesseselerin Sureti İdaresi Hakkında Kanun ile 21.12.1967 tarihli ve 969 sayılı Tarım ve Köyişleri Bakanlığının 867 ve 170 Sayılı Kanunlara Tabi İşletmeler Dışında Kalan Taşra Kuruluşlarına Döner Sermaye Verilmesi Hakkında Kanunun geçici 1 inci maddesi yürürlükten kaldırılmıştır.
Geçici Madde 0001:
2005 yılına ilişkin karlardan 2006 yılında dağıtılacak üretimi teşvik primi ödemelerinde, 29.05.1926 tarihli ve 867 sayılı Kanun kapsamındaki döner sermaye işletmelerindeki personel ile 21.12.1967 tarihli ve 969 sayılı Kanun kapsamındaki döner sermaye işletmelerindeki personel hakkında, 969 sayılı Kanunun 3 üncü maddesinin son fıkrasının, bu Kanunla değiştirilmeden önceki hükmüne istinaden çıkarılmış olan yönetmelik hükümleri uygulanır.
Madde 0006:
Bu Kanun yayımı tarihinde yürürlüğe girer.
Madde 0007:
Bu Kanun hükümlerini Bakanlar Kurulu yürütür.
Yükleyen: yasinuzunoglu
