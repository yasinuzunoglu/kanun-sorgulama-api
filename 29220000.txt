2922 sayılı Türkiye'de Öğrenim Gören Yabancı Uyruklu Öğrencilere İlişkin Kanun 19/10/1983
Yayımlandığı Resmî Gazete Tarihi: 19/10/1983
Yayımlandığı Resmî Gazete Sayısı: 18196
Kabul Tarihi	14/10/1983
Madde 0001: Amaç
Bu kanunun amacı; yabancı uyruklu öğrencilerin öğrenim görmek üzere Türkiye ye gelişleri, öğretim kurumlarına kabulleri, ilgili kurum ve kuruluşların ve yabancı uyruklu öğrencilerin yükümlülükleri ile ilgili esasları düzenlemektir.
Madde 0002: Kapsam
Bu Kanun; ilgili kurum ve kuruluşlar ile çeşitli anlaşmalar çerçevesinde Hükümetimizce yabancı hükümetler emrine verilen burslardan yararlanmak suretiyle veya kendi imkanlarıyla Türkiye ye gelen yabancı uyruklu öğrencileri kapsar.
Türk Silahlı Kuvvetlerine bağlı okullara kabul edilen yabancı uyruklu öğrenciler, bu Kanunun kapsamı dışındadır.
Madde 0003: Değerlendirme Kurulu
Öğrenim görmek üzere Türkiye ye gelecek olan ve Türkiye de öğrenim gören yabancı uyruklu öğrencilere ilişkin işlemleri düzenlemek amacıyla, Milli Eğitim Bakanlığı Müsteşarının Başkanlığında, İçişleri Bakanlığı, Dışişleri Bakanlığı, Milli Eğitim Bakanlığı, Gençlik ve Spor Bakanlığı ile Başbakanlığa bağlı bu konuyla ilgili kuruluşların birer, Yükseköğretim Kurulunun iki temsilcisinden oluşan bir Değerlendirme Kurulu kurulur.
Değerlendirme Kurulu, gündemindeki konulara göre, gerektiğinde ilgili diğer bakanlık, kurum ve kuruluşların temsilcilerini de toplantılarına çağırabilir.
Madde 0004: Değerlendirme Kurulunun görevleri
Değerlendirme Kurulu;
Yabancı uyruklu öğrencilerin Türkiye ye gelişleri, öğretim kurumlarına kabulleri, Türkiye deki ögrenimlerini sürdürebilmeleri ile ilgili esasları,
Türkiye de öğrenim gören yabancı uyruklu öğrenciler için sağlanacak öğretim ve sosyal amaçlı rehberlik hizmetlerinin ilkelerini,
Yükseköğretim Kurulunun önerilerini dikkate alarak, yükseköğretim kurumlarına alınacak, yabancı uyruklu öğrenci kontenjanlarını,
Türkçe öğrenmek için kurslara katılmak üzere Türkiye ye gelecek olan yabancı uyruklu öğrencilere ilişkin esasları,
Yabancı uyruklu öğrencilere ilişkin uygulamaları değerlendirerek, gerektiğinde ilgili mercilere sunulacak öneriler.
Tespit eder ve Milli Eğitim Bakanının onayına sunar.
Madde 0005: Kurum ve kuruluşların yükümlülükleri
Öğretim kurumları; yabancı uyruklu öğrencilerin öğrenimlerini başarılı bir şekilde sürdürebilmeleri için gerekli tedbirleri almak, rehberlik hizmeti sağlamak, kurumlarındaki yabancı uyruklu öğrencilerle ilgili bilgileri toplamak, durumlarını izlemek, Milli Eğitim Bakanlığına ve gerektiğinde diğer ilgili mercilere bilgi vermekle yükümlüdürler.
Resmi ve özel öğrenci yurdu müdürlükleri, yurtlarında barınan yabancı uyruklu öğrencilerin durumlarını izlemek, bu öğrencilere ait bilgileri Milli Eğitim Bakanlığına bildirmek ve gerektiğinde diğer ilgili mercilere bilgi vermekle yükümlüdürler.
Milli Eğitim Bakanlığı; tüm yabancı uyruklu öğrencilere ait bilgileri derlemek ve lüzumlu hallerde gerekli işlem yapılmak üzere ilgili mercilere bildirmekle yükümlüdür.
Madde 0006: Yabancı uyruklu öğrencilerin yükümlülükleri
Öğrenim amacıyla Türkiye ye gelen yabancı uyruklu öğrenciler, öğrenim görecekleri ve ikamet edecekleri kurum ve kuruluşların ilgili mevzuatına, 5682 sayılı Pasaport Kanununa, 5683 sayılı Yabancıların Türkiye de İkamet ve Seyahatleri Hakkında Kanun ve diğer ilgili mevzuat hükümlerine uymak zorundadırlar.
Madde 0007: Yönetmelik
Değerlendirme Kurulunun toplanma ve çalışma esas ve usulleri, yabancı uyruklu öğrencilerin Türkiye ye gelişleri, öğretim kurumlarına kabulleri, ayrılışları, ilgili kurum ve kuruluşlar ile yabancı uyruklu öğrencilerin yükümlülükleri ve bu Kanunun uygulanmasıyla ilgili diğer hususlar, Milli Eğitim Bakanlığınca, ilgili bakanlıkların, kurum ve kuruluşların görüşleri alınmak kaydıyla hazırlanarak bu Kanunun yürürlüğe girdiği tarihten itibaren altı ay içinde Bakanlar Kurulunca çıkarılacak bir yönetmelikle düzenlenir.
Madde 0008: Yürürlük
Bu Kanun yayımı tarihinde yürürlüğe girer.
Madde 0009: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
