5170 sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun
Yayımlandığı Resmî Gazete Tarihi: 22.05.2004
Yayımlandığı Resmî Gazete Sayısı: 25469
Kabul Tarihi	07.05.2004
TÜRKİYE BÜYÜK MİLLET MECLİSİ BAŞKANLIĞINA
Türkiye Cumhuriyeti Anayasasının Bazı Maddelerinin Değiştirilmesi Hakkında Kanun Teklifimiz ilişikte sunulmuş olup gereğini arz ederiz.
Saygılarımızla.
GENEL GEREKÇE
Avrupa Birliğine üye adayı olan Ülkemizin Kopenhag Siyasi Kriterleri bağlamında yerine getirmesi gereken hususlar ile yasal düzenlemeler 24 Temmuz 2003 tarihli Resmî Gazetede yayımlanan Avrupa Birliği Müktesebatının Üstlenilmesine İlişkin Ulusal Programda belirlenmiş bulunmaktadır.
Bir taraftan hayat hakkının, demokratik toplumun temel değeri olduğunu ve ölüm cezasının kaldırılmasının, bu hakkın korunması ve tüm insanların doğuştan gelen onurunun bütünüyle tanınması için elzem olduğunu vurgulayan ve Ülkemizce de imzalanan İnsan Haklarını ve Temel Özgürlükleri Koruma Avrupa Sözleşmesi ne Ek 13 No lu Protokol gereğince ölüm cezasının kaldırılmış olması; diğer yandan, dünyada gelişen yeni demokratik açılımlara uyum sağlanması ve bu açılıma uygun bir şekilde temel hak ve hürriyetlerin, evrensel düzeyde kabul edilmiş standart ve normlar ile Avrupa Birliği kriterleri seviyesine çıkarılması amacıyla kanunlarımızda düzenlemeler yapılması ihtiyacı temel yasamız olan Anayasada da değişiklikler yapma zorunluluğu doğurmuştur.
Bu zorunluluktan hareketle, hazırlanan Kanun Teklifiyle, Anayasanın bazı maddelerinde değişiklik yapılması öngörülmektedir.
ADALET VE KALKINMA PARTİSİ GRUP BAŞKANVEKİLLERİ ANKARA MİLLETVEKİLLERİ SALİH KAPUSUZ, HALUK İPEK, BURSA MİLLETVEKİLİ FARUK ÇELİK, ORDU MİLLETVEKİLİ EYÜP FATSA VE HATAY MİLLETVEKİLİ SADULLAH ERGİN İLE 193 MİLLETVEKİLİNİN TEKLİFİ
TÜRKİYE CUMHURİYETİ ANAYASASI-NIN BAZI MADDELERİNİN DEĞİŞTİ-RİLMESİ HAKKINDA KANUN TEKLİFİ
Madde - 1.
07.11.1982 tarihli ve 2709 sayılı Türkiye Cumhuriyeti Anayasasının 10 uncu maddesinin birinci fıkrasından sonra gelmek üzere aşağıdaki fıkra eklenmiştir.
Kadın ve erkek eşit haklara sahiptir.
Madde - 2.
Türkiye Cumhuriyeti Anayasasının 15 inci maddesinin ikinci fıkrasında yer alan ile, ölüm cezalarının infazı ibaresi madde metninden çıkartılmıştır.
Madde - 3.
Türkiye Cumhuriyeti Anayasasının 17 nci maddesinin dördüncü fıkrası aşağıdaki şekilde değiştirilmiştir.
Meşru müdafaa hali, yakalama ve tutuklama kararlarının yerine getirilmesi, bir tutuklu veya hükümlünün kaçmasının önlenmesi, bir ayaklanma veya isyanın bastırılması sırasında silah kullanılmasına kanunun cevaz verdiği zorunlu durumlarda meydana gelen öldürme fiilleri, birinci fıkra hükmü dışındadır.
Madde - 4.
Türkiye Cumhuriyeti Anayasasının 30 uncu maddesi aşağıdaki şekilde değiştirilmiştir.
Madde 30. - Kanuna uygun şekilde basın işletmesi olarak kurulan basımevi ve eklentileri ile basın araçları, suç aleti olduğu gerekçesiyle zapt ve müsadere edilemez veya işletilmekten alıkonulamaz.
Madde - 5.
Türkiye Cumhuriyeti Anayasasının 38 inci maddesinin dokuzuncu fıkrası madde metninden çıkartılmış, onuncu fıkrası ile son fıkrası aşağıdaki şekilde değiştirilmiştir.
Ölüm cezası ve genel müsadere cezası verilemez.
Uluslararası Ceza Divanına taraf olmanın gerektirdiği yükümlülükler hariç olmak üzere vatandaş suç sebebiyle yabancı bir ülkeye geri verilemez
Madde - 6.
Türkiye Cumhuriyeti Anayasasının 87 nci maddesinde yer alan , mahkemelerce verilip kesinleşen ölüm cezalarının yerine getirilmesine ibaresi madde metninden çıkartılmıştır.
Madde - 7.
Türkiye Cumhuriyeti Anayasasının 90 ıncı maddesinin son fıkrasına aşağıdaki cümle eklenmiştir.
Usulüne göre yürürlüğe konulmuş temel hak ve özgürlüklere ilişkin milletlerarası andlaşmalar ile kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır.
Madde - 8.
Türkiye Cumhuriyeti Anayasasının 131 inci maddesinin ikinci fıkrası aşağıdaki şekilde değiştirilmiştir.
Yükseköğretim Kurulu, Üniversiteler ve Bakanlar Kurulunca seçilen ve sayıları, nitelikleri, seçilme usulleri kanunla belirlenen adaylar arasından rektörlük ve öğretim üyeliğinde başarılı hizmet yapmış profesörlere öncelik vermek sureti ile Cumhurbaşkanınca atanan üyeler ve Cumhurbaşkanınca doğrudan doğruya seçilen üyelerden kurulur.
Madde - 9.
Türkiye Cumhuriyeti Anayasasının 143 üncü maddesi yürürlükten kaldırılmıştır.
Madde - 10.
Türkiye Cumhuriyeti Anayasasının 160 ıncı maddesinin son fıkrası yürürlükten kaldırılmıştır.
Madde - 11.
Bu Kanun yayımı tarihinde yürürlüğe girer ve halkoylamasına sunulması halinde tümüyle oylanır.
MADDE GEREKÇELERİ
Madde - 1.
2003 Katılım Ortaklığı Belgesinde, Türkiye nin taraf olduğu ilgili uluslar arası sözleşmeler doğrultusunda cinsiyete göre ayrım yapılmaksızın, tüm bireylerin insan haklarından ve temel hürriyetlerden hukuken ve fiilen tam olarak yararlanmasının teminat altına alınması beklentisi yer almaktadır.
Öte yandan Avrupa Birliği Temel Haklar Şartının 20 nci maddesinde herkesin kanunlar önünde eşit olduğu vurgulanmıştır. Avrupa Birliği Anayasa Taslağına ayrı bir bölümle ilave edilen Temel Haklar Şartının III. Eşitlik başlıklı Bölümünün 23 üncü maddesinde, İstihdam, çalışma ve ücret de dahil olmak üzere her alanda, erkeklerle kadınlar arasında eşitlik sağlanacaktır. denilmektedir. Maddenin ikinci fıkrasında, yeterli ölçüde temsil edilemeyen cinsiyetin lehine belirli avantajlar sağlayan önlemlerin sürdürülmesinin veya kabul edilmesinin eşitlik ilkesine aykırı olmayacağı öngörülmektedir.
Madde - 2.
Avrupa Birliğine üye tüm ülkeler gibi, Ülkemiz de İnsan Haklarını ve Temel Özgürlükleri Koruma Avrupa Sözleşmesi ne Ek 13 No lu Protokol ü imzalamıştır. Söz konusu Protokol idam cezasını tamamen kaldırmayı öngörmektedir. Ülkemiz 13 No lu Protokol ü henüz onaylamamışsa da, onaydan önce konuyla ilgili olarak Anayasada gerekli değişiklikleri yapmak amacıyla, 15 inci maddeden ölüm cezasının infazıyla ilgili ibare çıkartılmaktadır.
Madde - 3.
Ölüm cezasının tamamen kaldırılması amacıyla 15 inci maddede yapılan değişikliğe paralel olarak, 17 nci maddede de gerekli değişiklik yapılmaktadır.
Madde - 4.
Basının, demokratik yönetimde üstlendiği önemli görev nedeniyle basın araçları anayasalarda ayrıca koruma altına alınmaktadır. 2003 Katılım Ortaklığı Belgesinde bu konudaki reformların sürdürülmesi gerektiği de öngörüldüğünden, 30 uncu madde 1961 Anayasasına da uygun şekilde yeniden düzenlenmektedir.
Madde - 5.
Ölüm cezasının tamamen kaldırılması amacıyla 15 ve 17 nci maddelerde yapılan değişikliğe paralel olarak, 38 inci maddede de gerekli değişiklik yapılmaktadır.
Öte yandan Avrupa Birliği Müktesebatının parçası olan Uluslararası Ceza Divanına Türkiye nin katılması ve Divan statüsüne taraf olması halinde belli durumlarda yargılanmak üzere kendi vatandaşlarını Divana teslim etme yükümlülüğünü üstlenecektir. Maddenin son fıkradaki değişiklikle söz konusu yükümlülüğün yerine getirilmesi amaçlanmaktadır.
Madde - 6.
Ölüm cezasının tamamen kaldırılması amacıyla 15, 17 ve 38 inci maddelerde yapılan değişikliğe paralel olarak, 87 nci maddede de gerekli değişiklik yapılmaktadır.
Madde - 7.
Uygulamada usulüne göre yürürlüğe konulmuş insan haklarına ilişkin milletlerarası andlaşmalar ile kanun hükümlerinin çelişmesi halinde ortaya çıkacak bir uyuşmazlığın hallinde hangisine öncelik verileceği konusundaki tereddütlerin giderilmesi amacıyla 90 ıncı maddenin son fıkrasına hüküm eklenmektedir.
Madde - 8.
Avrupa Birliği 2003 İlerleme Raporunda sivil-asker ilişkilerinin Avrupa Birliği ülkelerindeki standartlara uygun hale getirilmesi için, sivil kurumlarda askeri temsilcilerin yer almaması önerildiğinden, idarenin sivilleştirilmesinin sağlanması amacıyla 131 inci maddenin ikinci fıkrasında yapılan değişiklikle, Yüksek Öğretim Kurulunun oluşturulmasında Genelkurmay Başkanlığının aday göstermesine son verilmektedir.
Madde - 9.
Devlet Güvenlik Mahkemelerin yetki, sorumluluk ve işleyişinin, Avrupa ölçülerine uygun hale getirilmesi, 2003 tarihli Katılım Ortaklığı Belgesi ve 2003 İlerleme Raporunda beklenti olarak yer aldığından, bu mahkemelerin kuruluşuna ilişkin 143 üncü madde hükmünün yürürlükten kaldırılması öngörülmektedir.
Madde - 10.
Avrupa Birliği 2002 İlerleme Raporunda şeffaflık ve etkin yönetimin sağlanmasının önemi vurgulandığından, Devlet harcamalarının denetlenmesinde şeffaflığın sağlanması amacıyla 160 ıncı maddenin son fıkrası madde metninden çıkartılmaktadır.
Madde - 11.
Yürürlük maddesidir.
ANAYASA KOMİSYONUNUN KABUL ETTİĞİ METİN
TÜRKİYE CUMHURİYETİ ANAYASASI-NIN BAZI MADDELERİNİN DEĞİŞTİ-RİLMESİ HAKKINDA KANUN TEKLİFİ
Madde - 1.
07.11.1982 tarihli ve 2709 sa-yılı Türkiye Cumhuriyeti Anayasasının 10 uncu maddesinin birinci fıkrasından sonra gelmek üzere aşağıdaki fıkra eklenmiştir.
Kadınlar ve erkekler eşit haklara sahiptir. Devlet, bu eşitliğin yaşama geçmesini sağlamakla yükümlüdür.
Madde - 2.
Teklifin 2 nci maddesi Komisyonumuzca aynen kabul edilmiştir.
Madde - 3.
Türkiye Cumhuriyeti Anayasasının 17 nci maddesinin dördüncü fıkrasının başında geçen Mahkemelerce verilen ölüm cezalarının yerine getirilmesi hali ile ibareleri metinden çıkarılmıştır.
Madde - 4.
Teklifin 4 üncü maddesi Komisyonumuzca aynen kabul edilmiştir.
Madde - 5.
Türkiye Cumhuriyeti Anayasasının 38 inci maddesinin dokuzuncu fıkrası madde metninden çıkartılmış, onuncu fıkrası ile son fıkrası aşağıdaki şekilde değiştirilmiştir.
Ölüm cezası ve genel müsadere cezası verilemez.
Uluslararası Ceza Divanına taraf olmanın gerektirdiği yükümlülükler hariç olmak üzere vatandaş, suç sebebiyle yabancı bir ülkeye verilemez.
Madde - 6.
Teklifin 6 ncı maddesi Komisyonumuzca aynen kabul edilmiştir.
Madde - 7.
Türkiye Cumhuriyeti Anayasasının 90 ıncı maddesinin son fıkrasına aşağıdaki cümle eklenmiştir:
Usulüne göre yürürlüğe konulmuş temel hak ve özgürlüklere ilişkin milletlerarası andlaşmalarla kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır.
Madde - 8.
Teklifin 8 inci maddesi Komisyonumuzca aynen kabul edilmiştir.
Madde - 9.
Teklifin 9 uncu maddesi Komisyonumuzca aynen kabul edilmiştir.
Madde - 10.
Teklifin 10 uncu maddesi Komisyonumuzca aynen kabul edilmiştir.
Madde - 11.
Teklifin 11 inci maddesi Komisyonumuzca aynen kabul edilmiştir.
Anayasa Komisyonu Raporu
T.C.
Anayasa Komisyonu
Esas No	2/278
Karar No	20
30.04.2004
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 27 Nisan 2004 günü Esas Komisyon olarak Anayasa Komisyonuna gönderilen Adalet ve Kalkınma Partisi Grup Başkanvekilleri Ankara Milletvekilleri Salih Kapusuz, Haluk İpek, Bursa Milletvekili Faruk Çelik, Ordu Milletvekili Eyüp Fatsa ve Hatay Milletvekili Sadullah Ergin ile 193 Milletvekilinin; Türkiye Cumhuriyeti Anayasasının Bazı Maddelerinin Değiştirilmesi Hakkında Kanun Teklifi (2/278) Komisyonumuzun 30 Nisan 2004 tarihli toplantısında görüşülmüştür.
Toplantımıza Adalet Bakanı Sayın Cemil Çiçek, Sayıştay Başkanı ve Adalet Bakanlığı temsilcileri katılmışlardır.
Teklifle; Türkiye Cumhuriyeti Anayasasının;
Kanun önünde eşitliği düzenleyen 10 uncu maddesine ikinci fıkra olarak kadın ve erkek eşit haklara sahiptir hükmü eklenmekte,
Temel hak ve hürriyetlerin kullanılmasının durdurulmasını düzenleyen 15 inci maddesi ile, kişinin dokunulmazlığı maddi ve manevi varlığını düzenleyen 17 nci maddesinde geçen ölüm cezası ile ilgili ibareler çıkarılmakta, bu değişikliğe paralel olarak suç ve cezalara ilişkin esasları düzenleyen 38 inci madde ile Türkiye Büyük Millet Meclisi nin görev ve yetkilerini düzenleyen 87 nci maddede değişiklik yapılmakta,
Basın araçlarının korunması başlıklı 30 uncu maddesinden Devletin ülkesi ve milletiyle bölünmez bütünlüğü, Cumhuriyetin temel ilkeleri ve Milli güvenlik aleyhinde işlenmiş bir suçtan mahkum olma hali hariç ibareleri çıkarılmakta,
Milletlerarası andlaşmaları uygun bulma başlıklı 90 ıncı maddesine; kanunlarla milletlerarası andlaşmaların çelişmesi halinde hangisine öncelik verileceğini belirleyen düzenleme getirilmekte,
Yükseköğretim üst kuruluşlarını düzenleyen 131 inci maddede öngörülen değişiklikle Yükseköğretim Kurulunun oluşturulmasında Genelkurmay Başkanlığının aday göstermesine son verilmekte,
Devlet Güvenlik Mahkemelerini düzenleyen 143 üncü madde yürürlükten kaldırılmakta,
Sayıştayı düzenleyen 160 ıncı maddenin son fıkrası madde metninden çıkarılmaktadır.
Teklifi sunuş konuşmasında Komisyon Başkanı Sayın KUZU, Avrupa Birliği ile müzakerelere başlama yolunda destek olacak bir paketin görüşülmeye başlandığını, kadın - erkek eşitliğinin sağlanması, ölüm cezası verilmesinin yasaklanması, Devlet Güvenlik Mahkemelerinin kaldırılması, Milletlerarası andlaşmalarla kanunların çatışması halinde hangisine öncelik verileceğinin belirlenmesi gibi demokratikleşme yolunda son derece önemli düzenlemelerin bu Teklifte yer aldığını ifade etmiştir.
Teklifin tümü üzerindeki görüşmelerde üyelerimiz şu görüşleri ifade etmişlerdir:
Teklifteki öneriler yıllardır pek çok kesimin ifade ettiği hususlardır. Toplumun beklentilerini karşılamak yerine Avrupa Birliğine uyum sağlanması amacı gerekçede öncelikle yer almıştır. Toplumumuzun demokratikleşme yolunda dile getirdiği taleplerin bu konudaki kararlılığın Avrupa Birliği ne uyum amacından önce vurgulanmasında sayısız yarar vardır.
Uygulamada ne yaptığımız, yasal değişiklikler kadar önemlidir.
Hukuk Devletinin beklenen standartlara uygun şekilde gerçekleşmesi yargıdaki dokunulmazlıkların kaldırılmasından geçmektedir. Bu alanda öncelikle milletvekili dokunulmazlığı gözden geçirilmelidir.
Pek çok ülkede kadın ve erkekler açısından fırsat eşitliği -fırsat önceliği- olumlu ayrımcılıkla ilgili önlemler sırasıyla gündeme taşınmıştır. Teklifte öngörülen düzenleme gerekçede gösterilen amacına uygun şekilde genişletilmelidir.
Anayasalar, konuları soyut düzeyde düzenler. Uluslararası Ceza Divanı ile ilgili düzenleme bu çerçevede yeniden değerlendirilmelidir. Kanunlarla çatışan milletlerarası anlaşmaların neler olduğu belirlenmelidir.
Avrupa Birliği nin özü hukuk devleti ve demokratikleşmedir. Bu da yargının bağımsızlığından geçmektedir. Öncelikle Anayasada bu yönde değişiklikler yapılmalıdır.
Adalet Bakanı Sayın Cemil ÇİÇEK eleştirilere cevaben şu görüşleri belirtmiştir:
1982 Anayasası ihtiyaçlar sebebiyle çeşitli değişiklikler görmüştür. Dünyadaki gelişmeler buna doğal olarak yol açmıştır. 1982 Anayasasının getiriliş şartlarında güvenlik ön planda iken şimdi en ön plandaki mesele haklar ve özgürlüklerdir. Anayasanın bu değişime uydurulması tabiidir.
Demokrasi gelenekleri olan bir rejimdir. Ülkemizde de bunun güzel örnekleri vardır. Özellikle uzlaşma komisyonları buna en güzel örnektir. Üye Sayısına bakılmaksızın partilerimizin eşit sayı ile temsil edildiği bu komisyonlar önemli işler gerçekleştirmişlerdir. Parlamentomuz temel haklar ve özgürlükler alanında tarihi bir görev yapmıştır. Yapmaya da devam ediyor. Bu Teklif de böyle bir adımdır. Türkiye nin varmak istediği bir hedef vardır. Amacımız buna daha da yaklaşmaktır. Bugün Türkiye Büyük Millet Meclisi nde temsil edilen siyasi partilerin hepsinin hedefleri arasında Avrupa Birliği ne girmek bulunmaktadır. Milletimiz de bu çabaları desteklemektedir. İçinde bulunulan yıl bir kader yılıdır. Konjonktürel olarak gelse de bu tür düzenlemeler bu nedenle özü itibariyle doğru ve gereklidir. İşin bir ayağı yasal düzenlemeler diğeri ise uygulamadır ve bu alanda zorluk yaşanmaktadır. Bunların aşılması için çalışılmaktadır.
Teklifin tümü üzerindeki görüşmelerden sonra oy birliği ile maddelerine geçilmiştir.
Teklifin, çerçeve 1 inci maddesindeki görüşmelerde maddenin bu şekliyle yetersiz olduğu, fırsat eşitliği, olumlu ayrımcılıkla ilgili düzenlemenin eklenmesi gerektiği ifade edilmiştir. Bu madde üzerinde verilen bir önergenin kabulü ile fıkra Kadınlar ve erkekler eşit haklara sahiptir. Devlet, bu eşitliğin yaşama geçmesini sağlamakla yükümlüdür. şeklinde değiştirilmiştir. Bu haliyle fıkra gerekçesiyle uyumlu hale getirilmiştir. Madde bu değişiklik doğrultusunda kabul edilmiştir.
Teklifin, Anayasanın 15 inci maddesinden ölüm cezasıyla ilgili ibarelerin çıkarılmasını öngören çerçeve 2 nci maddesi Komisyonumuzca oy birliği ile kabul edilmiştir.
Teklifin, çerçeve 3 üncü maddesi üzerinde verilen bir önergenin kabulü ile Anayasanın 17 nci maddesinde geçen ölüm cezası ile ilgili ibarelerin çıkarılması suretiyle madde yeniden düzenlenmiş ve bu değişiklik doğrultusunda madde, Komisyonumuzca kabul edilmiştir.
Teklifin, Anayasanın 30 uncu maddesinde değişiklik öngören çerçeve 4 üncü maddesi Komisyonumuzca aynen kabul edilmiştir.
Teklifin, çerçeve 5 inci maddesi üzerindeki görüşmelerde Uluslararası Ceza Divanı yerine, daha soyut olan Uluslararası ceza yargılaması yapan organlar ibaresinin kullanılması önerilmiş ancak Komisyonumuzca uygun bulunmamıştır. Çerçeve 5 inci madde metinden geri ibaresinin çıkarılması suretiyle kabul edilmiştir.
Teklifin, Anayasanın 87 nci maddesinden ölüm cezasıyla ilgili ibarelerin çıkarılmasını öngören çerçeve 6 ncı maddesi Komisyonumuzca kabul edilmiştir.
Teklifin, çerçeve 7 nci maddesi; usulüne göre yürürlüğe konulmuş temel hak ve özgürlüklere ilişkin andlaşmalar ile kanunların çatışması halinde milletlerarası andlaşma hükümlerinin esas alınmasını öngörmektedir. Bu madde üzerindeki görüşmelerde sayısı çok fazla olan milletlerarası andlaşmaları uygulayıcıların bilmesinin zor olacağı, hangi andlaşmaların bu çerçevede değerlendirileceğinin tadad edilmesinin gerekli olduğu üyelerimizce ifade edilmiştir. Ancak bu öneri Komisyonumuzca kabul görmemiş ve çerçeve 7 nci madde Teklifte yer aldığı şekliyle kabul edilmiştir. Komisyonumuza verilen redaksiyon yetkisi çerçevesinde bu maddede geçen, andlaşmalar ile ibaresi andlaşmalarla şeklinde düzeltilmiştir.
Teklifin, Yükseköğretim Kurulunun oluşumunu düzenleyen çerçeve 8, Anayasanın Devlet Güvenlik Mahkemeleri ile ilgili 143 üncü maddesinin yürürlükten kaldırılmasını öngören 9 uncu maddesi, Komisyonumuzca kabul edilmiştir.
Teklifin, Anayasanın Sayıştay ı düzenleyen 160 ıncı maddesinin son fıkrasının metinden çıkarılmasını öngören 10 ile, yürürlük ve halk oylamasını düzenleyen 11 inci maddeleri Komisyonumuzca aynen kabul edilmiştir.
Komisyonumuza redaksiyon yetkisi verilmesi ve Teklifin tümü oya sunulmuş ve Komisyonumuzca kabul edilmiştir.
Raporumuz, Genel Kurulun onayına arz edilmek üzere Yüksek Başkanlığa saygı ile sunulur.
KARŞI OY YAZISI
TÜRKİYE BÜYÜK MİLLET MECLİSİ ANAYASA KOMİSYONU BAŞKANLIĞINA
Türkiye Cumhuriyeti Anayasasının Bazı Maddelerinin Değiştirilmesi Hakkındaki Kanun Teklifinin 1inci maddesinin Komisyonda kabul edilen metnine katılmakla birlikte; bu metne, kadın ve erkeğin haklarından yararlanmaları konusundaki fiili eşitliği sağlamaya ve engelleri ortadan kaldırmaya yönelik önlemleri almayı ve düzenlemeleri yapmayı açık ve tartışmaya gerek bırakmayacak biçimde devletin yükümlülüğü haline getiren, bu yükümlülüklerin yerine getirilmesinin kanun önünde eşitliği bozmayacağını ve imtiyaz sayılamayacağını belirten bir ekleme yapılmasının gerekli olduğunu düşünüyoruz.
Teklifin 7 nci maddesinde, kanunlarla aynı konuda farklı hükümler taşıyan ve bu nedenle çıkacak uyuşmazlıklarda hükümleri esas alınacak temel hak ve özgürlüklere ilişkin milletlerarası andlaşmaların en azından hangi kaynaklardan gelen andlaşmalar olduğuna ilişkin bir belirleme yapılmasının, çıkabilecek bir takım farklı yorum ve uygulamaları önlemek bakımından yararlı olacağını düşünüyoruz ve bu nedenle 7 nci maddedeki düzenlemeye karşıyız.
Saygı ile Komisyon Başkanlığına sunarız.
Madde 0001:
07.11.1982 tarihli ve 2709 sayılı Türkiye Cumhuriyeti Anayasasının 10 uncu maddesinin birinci fıkrasından sonra gelmek üzere aşağıdaki fıkra eklenmiştir.
Kadınlar ve erkekler eşit haklara sahiptir. Devlet, bu eşitliğin yaşama geçmesini sağlamakla yükümlüdür.
Madde 0002:
Türkiye Cumhuriyeti Anayasasının 15 inci maddesinin ikinci fıkrasında yer alan ile, ölüm cezalarının infazı ibaresi madde metninden çıkartılmıştır.
Madde 0003:
Türkiye Cumhuriyeti Anayasasının 17 nci maddesinin dördüncü fıkrasının başında geçen Mahkemelerce verilen ölüm cezalarının yerine getirilmesi hali ile ibaresi metinden çıkarılmıştır.
Madde 0004:
Türkiye Cumhuriyeti Anayasasının 30 uncu maddesi aşağıdaki şekilde değiştirilmiştir.
Madde 30.- Kanuna uygun şekilde basın işletmesi olarak kurulan basımevi ve eklentileri ile basın araçları, suç aleti olduğu gerekçesiyle zapt ve müsadere edilemez veya işletilmekten alıkonulamaz.
Madde 0005:
Türkiye Cumhuriyeti Anayasasının 38 inci maddesinin dokuzuncu fıkrası madde metninden çıkartılmış, onuncu fıkrası ile son fıkrası aşağıdaki şekilde değiştirilmiştir.
Ölüm cezası ve genel müsadere cezası verilemez.
Uluslararası Ceza Divanına taraf olmanın gerektirdiği yükümlülükler hariç olmak üzere vatandaş, suç sebebiyle yabancı bir ülkeye verilemez.
Madde 0006:
Türkiye Cumhuriyeti Anayasasının 87 nci maddesinde yer alan , mahkemelerce verilip kesinleşen ölüm cezalarının yerine getirilmesine ibaresi madde metninden çıkartılmıştır.
Madde 0007:
Türkiye Cumhuriyeti Anayasasının 90 ıncı maddesinin son fıkrasına aşağıdaki cümle eklenmiştir.
Usulüne göre yürürlüğe konulmuş temel hak ve özgürlüklere ilişkin milletlerarası andlaşmalarla kanunların aynı konuda farklı hükümler içermesi nedeniyle çıkabilecek uyuşmazlıklarda milletlerarası andlaşma hükümleri esas alınır.
Madde 0008:
Türkiye Cumhuriyeti Anayasasının 131 inci maddesinin ikinci fıkrası aşağıdaki şekilde değiştirilmiştir.
Yükseköğretim Kurulu, üniversiteler ve Bakanlar Kurulunca seçilen ve sayıları, nitelikleri, seçilme usulleri kanunla belirlenen adaylar arasından rektörlük ve öğretim üyeliğinde başarılı hizmet yapmış profesörlere öncelik vermek sureti ile Cumhurbaşkanınca atanan üyeler ve Cumhurbaşkanınca doğrudan doğruya seçilen üyelerden kurulur.
Madde 0009:
Türkiye Cumhuriyeti Anayasasının 143 üncü maddesi yürürlükten kaldırılmıştır.
Madde 0010:
Türkiye Cumhuriyeti Anayasasının 160 ıncı maddesinin son fıkrası yürürlükten kaldırılmıştır.
Madde 0011:
Bu Kanun yayımı tarihinde yürürlüğe girer ve halkoylamasına sunulması halinde tümüyle oylanır.
Yükleyen: yasinuzunoglu
