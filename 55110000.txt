5511 sayılı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunda Değişiklik Yapılmasına İlişkin Kanun
Yayımlandığı Resmî Gazete Tarihi: 06.06.2006
Yayımlandığı Resmî Gazete Sayısı: 26190
Kabul Tarihi	31.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1243/2300
30.03.2006
TÜRKİYE BÜYÜK MİLLET MECLİSİ BAŞKANLIĞINA
Bayındırlık ve İskan Bakanlığınca hazırlanan ve Başkanlığınıza arzı Bakanlar Kurulunca 03.04.2006 tarihinde kararlaştırılan Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunda Değişiklik Yapılmasına İlişkin Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
7269 sayılı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunda deprem, yangın, su baskını, yer kayması, kaya düşmesi, çığ düşmesi ve benzeri afetler sonucunda vatandaşların mağdur olmaması için gerek barınma gerek iktisadî faaliyetler için Devlet tarafından borçlanma karşılığında arsa tahsisi yapılmakta, kredi açılmakta ve buna ilişkin hususlar anılan Kanunun 40 ıncı maddesinde düzenlenmektedir.
Ancak, yapılan uygulamalardan afetzedelere sağlanan kredilerinin geri ödemesinde sorunlar yaşanmakta, geri ödemelerinin gecikmesi ve enflasyon gibi etkenlerden dolayı Devletin alacağının değeri düşmektedir. Bu nedenle, borçların ödenmesi ve hak sahipliği hususlarında 7269 sayılı Kanunda değişiklik yapma gereği doğmuştur. Tasarı ile;
7269 sayılı Kanuna göre afetzedelere açılan kredilerin geri ödemelerinin az olması ve enflasyon nedeniyle paranın değerinin düşmesi sebebiyle, defaten hesap kapatılması durumunda hak sahibinin borcunda % 20 indirim yapılması,
Evini yapana yardım yöntemi ile konut veya işyerlerinin yapımı için yatırım programında hak sahiplerine ayrılan ödeneğin bir kısmının kullanılmaması ve sürüncemede kalması yatırım programına alınmayı bekleyen diğer hak sahiplerine ödenek ayrılabilmesini engellediğinden, iki yıl içinde konut inşaatlarına başlamayan veya inşaata başlayıp da devam etmeyen hak sahiplerinin yatırım programından çıkarılması ve geri ödemelerinin yeniden düzenlenmesi,
öngörülmektedir.
HÜKÜMETİN TEKLİF ETTİĞİ METİN
UMUMİ HAYATA MÜESSİR AFETLER DOLAYISİYLE ALINACAK TEDBİRLERLE YAPILACAK YARDIMLARA DAİR KANUNDA DEĞİŞİKLİK YAPILMASINA İLİŞKİN KANUN TASARISI
Madde - 1.
15.05.1959 tarihli ve 7269 sayılı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunun 40 ıncı maddesinin yedinci fıkrası aşağıdaki şekilde değiştirilmiş ve maddeye yedinci fıkradan sonra gelmek üzere aşağıdaki fıkralar eklenmiştir.
Vadesinde ödenmeyen taksitlere dair borç, gecikilen her gün için yıllık % 5 gecikme faizi ile tahsil olunur. Vadesinden önce iki yıllık taksitten az olmamak kaydı ile mevcut borcu defaten ödeyen hak sahibinin borcu % 20 indirime tabi tutulur.
Evini yapana yardım yöntemi ile konut veya işyerinin yapımı için yatırım programında yılı ödeneği ayrılan hak sahiplerinden, 29 uncu maddeye göre yürürlüğe konulan yönetmelikte belirtilen mücbir sebeplerin dışında mazereti olmadan iki yıl içinde konut veya işyerlerinin inşaatına başlamayanlar ile mücbir sebep kapsamında mazereti bulunanlardan mücbir sebebin ortadan kalktığı tarihten itibaren kırkbeş gün içinde inşaatına başlamayanların veya ayrılan ödeneğinin bir kısmını kullandıktan sonra inşaatına devam etmeyen hak sahiplerinin, konutlarının veya işyerlerinin yapımı yatırım programından çıkarılır ve hak sahipliği kendiliğinden sona erer.
Yılı ödeneği ayrılan hak sahiplerinden kendilerine açılan kredinin bir kısmını kullanıp inşaatın geri kalan kısmını kendi imkanları ile projesine uygun olmak kaydıyla fen ve sanat kurallarına uygun olarak tamamlayan hak sahiplerinden, açılan kredinin;
% 20 sine kadarını kullanmış olanların kredileri defaten faizsiz olarak,
% 20 lik dilimden fazlasını kullanmış olanların kredileri ilk iki yılı ödemesiz, konutlar için onbeş yılda faizsiz, işyerleri için yedi yılda ve yıllık % 4 faizli olarak yıllık eşit taksitler halinde,
tahsil edilir. Vadesinde ödenmeyen taksitlerden geçen günler için yıllık % 5 gecikme faizi tahsil olunur.
Yılı ödeneği ayrılmasına rağmen mücbir sebep bulunmadığı halde iki yıl içinde inşaatına devam etmeyen hak sahiplerinden, açılan kredinin;
% 35 ine kadarını kullanmış olanların kredileri defaten ve yıllık % 5 faizli olarak,
% 35 lik dilimden fazlasını kullanmış olanların kredileri beş yılda ve yıllık % 5 faizli olarak yıllık eşit taksitler halinde,
tahsil edilir. Vadesinde ödenmeyen taksit miktarları için tebligat tarihinden itibaren tahsil tarihine kadar geçen günler için 04.12.1984 tarihli ve 3095 sayılı Kanuni Faiz ve Temerrüt Faizine İlişkin Kanundaki temerrüt faizi oranları uygulanır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
7269 sayılı Kanuna göre afetzedelere açılan kredilerin vadelerinin uzun ve faizsiz olması gibi nedenlerle geri dönüşümlerinin az olması, enflasyon nedeniyle uzun vadelerde paranın değerinin düşmesine yol açmaktadır. Madde ile kredilerin daha çabuk geri dönüşümlerini teşvik amacıyla defaten hesap kapatılması durumunda hak sahibinin borcunda indirim yapılması amaçlanmaktadır.
Ayrıca, yatırım programında evini yapana yardım yönteminde yer alan ödeneğin bir kısmını kullanan, ancak konut veya işyerini yapmayan ailelerin yatırım programında sürüncemede kalması, hak sahiplerine ayrılan ödeneğin kullanılmaması, yatırım programına alınmayı bekleyen diğer hak sahiplerine ödenek ayrılabilmesini engellemektedir. Bu nedenle, iki yıl içerisinde konut inşaatlarına başlamayan veya devam etmeyen ailelerin hak sahipliklerinin iptal edilmesi amaçlanmaktadır.
Madde - 2:
Yürürlük maddesidir.
Madde - 3:
Yürütme maddesidir.
Bayındırlık, İmar, Ulaştırma ve Turizm Komisyonu Raporu
T.B.M.M.
Bayındırlık, İmar, Ulaştırma ve Turizm Komisyonu
Esas No	1/1201
Karar No	102
26.05.2006
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulunca 04.05.2006 tarihinde Türkiye Büyük Millet Meclisi Başkanlığına sunulan ve Başkanlıkça 09.05.2006 tarihinde esas komisyon olarak Komisyonumuza havale edilen 1/1201 esas numaralı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunda Değişiklik Yapılmasına İlişkin Kanun Tasarısı, Komisyonumuzun 22.05.2006 tarihinde yapmış olduğu 48 inci birleşiminde Bayındırlık ve İskan Bakanlığı, Maliye Bakanlığı ve Toplu Konut İdaresi Başkanlığı temsilcilerinin katılımlarıyla incelenip görüşülmüştür.
Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanun incelendiğinde; bu kanun ile deprem, yangın, su baskını, yer kayması, kaya düşmesi, çığ düşmesi ve benzeri afetler sonucunda vatandaşların mağdur olmaması için Devlet tarafından borçlanma karşılığında arsa tahsisi yapıldığı, kredi açıldığı ve buna ilişkin hususların düzenlendiği görülmektedir.
Ancak, mevcut uygulamalarda afetzedelere sağlanan kredilerin geri ödemesinde sorunlar yaşandığı, geri ödemelerin gecikmesi ve enflasyon gibi etkenlerden dolayı Devletin alacağının değerinin düşmesi gerçekleri ile karşı karşıya kalındığı görülmektedir.
Tasarı ve gerekçesi incelendiğinde;
7269 sayılı Kanuna göre afetzedelere açılan kredilerin geri ödemelerinin az olması ve enflasyon nedeniyle paranın değerinin düşmesi sebebiyle, defaten hesap kapatılması durumunda hak sahibinin borcunda % 20 indirim yapıldığı,
Evini yapana yardım yöntemi ile konut veya işyerlerinin yapımı için yatırım programında hak sahiplerine ayrılan ödeneğin bir kısmının kullanılmaması ve sürüncemede kalmasının, yatırım programına alınmayı bekleyen diğer hak sahiplerine ödenek ayrılabilmesini engellediğinden, iki yıl içinde konut inşaatlarına başlamayan veya inşaata başlayıp da devam etmeyen hak sahiplerinin yatırım programından çıkarıldığı ve geri ödemelerinin yeniden düzenlendiği,
Anlaşılmaktadır.
Tasarının tümü üzerinde yapılan Komisyon görüşmelerinde Hükümet tarafından;
1960-2004 yılları arasında afetzedeler için yapılan konut sayısının 230 bin civarında olduğu,
Yapılan bu konutlar için afetzedelerin 2 yılı ödemesiz toplam 20 yıl kredili olarak borçlandırıldığı; ancak yürürlükte olan kanunun uygulamasında, afetzedelere açılan kredilerin vadelerinin uzun ve faizsiz olması gibi nedenlerle geri dönüşümlerinin az olduğu ve enflasyon nedeniyle uzun vadelerde paranın değerinin düştüğü,
Tasarının kanunlaşması ile kredilerin daha çabuk geri dönüşümlerinin teşvik edileceği, hak sahiplerinin borçlarında % 20 indirim yapılmak suretiyle geri ödemelerin peşin yapılmasının sağlanarak devlette ciddi bir gelir elde edileceği,
İfade edilmiştir. Komisyon üyeleri tarafından ise;
Peşin ödemeleri teşvik için indirimin düşünülmüş olmasının vatandaş için büyük bir kolaylık sağlayacağı, fakat bu % 20 lik indirimin yetersiz olduğu ve miktarın artırılması gerektiği,
Ülkemizin, doğu bölgelerinde yaşayan vatandaşlarımızın maddi durumunun batı bölgelerinde yaşayanlara oranla oldukça düşük olduğu ve bu nedenle başka önlemlerin de düşünülmesi gerektiği,
İfade edilmiş, müteakiben tasarı ve gerekçesi Komisyonumuzca da benimsenerek maddeleri üzerindeki görüşmelere geçilmiştir.
Tasarının; 1 inci maddesi aynen kabul edilmiştir.
Bu Kanun veya afetlere ilişkin hükümler taşıyan diğer kanunlar kapsamında yapılacak veya satın alınacak olan konutlarda Toplu Konut İdaresi Başkanlığının yetkilendirilmesi ve söz konusu işler için ödenek aktarılması amacıyla 2 nci madde olarak yeni madde ihdas edilmiş ve diğer maddeler buna göre teselsül ettirilmiştir.
Tasarının; 2 nci maddesi, yapılacak veya satın alınacak olan konutlarda Toplu Konut İdaresi Başkanlığının yetkilendirilme tarihi de belirlenmek suretiyle değiştirilerek, 3 üncü madde olarak,
3 üncü maddesi 4 üncü madde olarak aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygıyla arz olunur.
Madde 0001:
15.05.1959 tarihli ve 7269 sayılı Umumi Hayata Müessir Afetler Dolayısiyle Alınacak Tedbirlerle Yapılacak Yardımlara Dair Kanunun 40 ıncı maddesinin yedinci fıkrası aşağıdaki şekilde değiştirilmiş ve maddeye yedinci fıkradan sonra gelmek üzere aşağıdaki fıkralar eklenmiştir.
Vadesinde ödenmeyen taksitlere dair borç, gecikilen her gün için yıllık % 5 gecikme faizi ile tahsil olunur. Vadesinden önce iki yıllık taksitten az olmamak kaydı ile mevcut borcu defaten ödeyen hak sahibinin borcu % 20 indirime tabi tutulur.
Evini yapana yardım yöntemi ile konut veya işyerinin yapımı için yatırım programında yılı ödeneği ayrılan hak sahiplerinden, 29 uncu maddeye göre yürürlüğe konulan yönetmelikte belirtilen mücbir sebeplerin dışında mazereti olmadan iki yıl içinde konut veya işyerlerinin inşaatına başlamayanlar ile mücbir sebep kapsamında mazereti bulunanlardan mücbir sebebin ortadan kalktığı tarihten itibaren kırkbeş gün içinde inşaatına başlamayanların veya ayrılan ödeneğinin bir kısmını kullandıktan sonra inşaatına devam etmeyen hak sahiplerinin, konutlarının veya işyerlerinin yapımı yatırım programından çıkarılır ve hak sahipliği kendiliğinden sona erer.
Yılı ödeneği ayrılan hak sahiplerinden kendilerine açılan kredinin bir kısmını kullanıp inşaatın geri kalan kısmını kendi imkanları ile projesine uygun olmak kaydıyla fen ve sanat kurallarına uygun olarak tamamlayan hak sahiplerinden, açılan kredinin;
% 20 sine kadarını kullanmış olanların kredileri defaten faizsiz olarak,
% 20 lik dilimden fazlasını kullanmış olanların kredileri ilk iki yılı ödemesiz, konutlar için onbeş yılda faizsiz, işyerleri için yedi yılda ve yıllık % 4 faizli olarak yıllık eşit taksitler halinde,
tahsil edilir. Vadesinde ödenmeyen taksitlerden geçen günler için yıllık % 5 gecikme faizi tahsil olunur.
Yılı ödeneği ayrılmasına rağmen mücbir sebep bulunmadığı halde iki yıl içinde inşaatına devam etmeyen hak sahiplerinden, açılan kredinin;
% 35 ine kadarını kullanmış olanların kredileri defaten ve yıllık % 5 faizli olarak,
% 35 lik dilimden fazlasını kullanmış olanların kredileri beş yılda ve yıllık % 5 faizli olarak yıllık eşit taksitler halinde,
tahsil edilir. Vadesinde ödenmeyen taksit miktarları için tebligat tarihinden itibaren tahsil tarihine kadar geçen günler için 04.12.1984 tarihli ve 3095 sayılı Kanuni Faiz ve Temerrüt Faizine İlişkin Kanundaki temerrüt faizi oranları uygulanır.
Madde 0002:
7269 sayılı Kanuna aşağıdaki ek madde eklenmiştir.
EK MADDE 12- Bayındırlık ve İskan Bakanlığı tarafından Toplu Konut İdaresi Başkanlığına, bu Kanun veya afetlere ilişkin hükümler taşıyan diğer kanunlara göre hak sahibi olan ailelere verilmek üzere konut yaptırılabilir ya da Başkanlığın yaptığı veya yapacağı konutlar satın alınabilir.
Söz konusu işlerin karşılığı, Bayındırlık ve İskan Bakanlığı bütçesinin ilgili tertiplerinden Toplu Konut İdaresine kaynak aktarmak suretiyle sağlanır.
Madde 0003:
Bu Kanunun 2 nci maddesi 01.01.2003 tarihinden geçerli olmak üzere yayımı tarihinde, diğer maddeleri ise yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
