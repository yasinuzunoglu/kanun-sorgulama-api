5534 sayılı Genel Kadro ve Usulü Hakkında Kanun Hükmünde Kararnamede Değişiklik Yapılmasına Dair Kanun
Yayımlandığı Resmî Gazete Tarihi: 05.07.2006
Yayımlandığı Resmî Gazete Sayısı: 26219
Kabul Tarihi	29.06.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-904/2798
30.05.2006
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 08.05.2006 tarihinde kararlaştırılan Genel Kadro ve Usulü Hakkında Kanun Hükmünde Kararnamede Değişiklik Yapılmasına Dair Kanun Tasarısı ile gerekçesi ilişikte gönderilmiştir.
R. Tayyip Erdoğan
Başbakan
GENEL GEREKÇE
Savunma Sanayii Müsteşarlığı, modern savunma sanayiinin geliştirilmesi ve Türk Silahlı Kuvvetlerinin modernizasyonunun sağlanması amacıyla 07.11.1985 tarihli ve 3238 sayılı Kanunla, Milli Savunma Bakanlığına bağlı olarak kurulmuş tüzel kişiliği haiz bir kuruluştur.
3238 sayılı Kanunun amacının gerçekleştirilebilmesi için Savunma Sanayii Müsteşarlığı emrinde, Türkiye Cumhuriyet Merkez Bankası nezdinde özel bir fon olan Savunma Sanayii Destekleme Fonu kurulmuştur. Müsteşarlığın bütçesi ise, Savunma Sanayii Destekleme Fonunun % 2 sini aşmayacak miktarından meydana gelmekte, ihtiyaç halinde bu miktar Bakanlar Kurulunca % 50 oranında artırılabilmektedir.
Kuruluşundan bugüne kadar, Savunma Sanayii Müsteşarlığına 3238 sayılı Kanunun ekinde yer alan ve 190 sayılı Kanun Hükmünde Kararnamenin eki cetveline işlenen, 7 si daire başkanı olmak üzere çeşitli sınıflardan 206 adet kadro tahsis edilmiştir. Diğer bir ifadeyle, artan iş yüküne karşın, kurulduğundan bugüne kadar Müsteşarlığın teşkilat yapısında ve kadro sayısında herhangi bir artış olmamıştır. Kısıtlı kadrosuna rağmen, Müsteşarlık tarafından halen Türk Silahlı Kuvvetlerine ait 80 den fazla modernizasyon projesi yürütülmektedir.
3238 sayılı Kanun çerçevesinde Savunma Sanayii Müsteşarlığınca yürütülmek üzere Genelkurmay Başkanlığı tarafından aktarılan projelerdeki ve iş yükündeki artış dikkate alınarak, Müsteşarlığın idarî ve hiyerarşik olarak yaşadığı zorlukların ortadan kaldırılması ve insan gücü yönüyle herhangi bir aksaklığa mahal vermemek amacıyla, mevcut kadrolarına ilaveten ek kadroların ihdas edilmesinin uygun olacağı değerlendirilmektedir.
HÜKÜMETİN TEKLİF ETTİĞİ METİN
GENEL KADRO VE USULÜ HAKKINDA KANUN HÜKMÜNDE KARARNAMEDE DEĞİŞİKLİK YAPILMASINA DAİR KANUN TASARISI
Madde - 1.
Ekli listede yer alan kadrolar ihdas edilerek 13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki cetvellerin Savunma Sanayii Müsteşarlığı bölümüne eklenmiştir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile, Türk Silahlı Kuvvetlerinin projelerini yürütmekle görevli Savunma Sanayii Müsteşarlığının görevlerinin daha etkin bir şekilde yerine getirilmesi amacıyla, Müsteşarlık merkez teşkilatında kullanılmak üzere (83) adet kadro ihdas edilmektedir.
Madde - 2.
Yürürlük maddesidir.
Madde - 3.
Yürütme maddesidir.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/1217
Karar No	96
07.06.2006
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak, Bakanlar Kurulunca 30.05.2006 tarihinde Türkiye Büyük Millet Meclisi Başkanlığına sunulan ve Başkanlıkça 01.06.2006 tarihinde tali komisyon olarak Millî Savunma Komisyonuna, esas komisyon olarak da Komisyonumuza havale edilen 1/1217 esas numaralı Genel Kadro ve Usulü Hakkında Kanun Hükmünde Kararnamede Değişiklik Yapılmasına Dair Kanun Tasarısı, Komisyonumuzun 06.06.2006 tarihinde yaptığı 73 üncü Birleşiminde;Hükümeti temsilen Millî Savunma Bakanı Mehmet Vecdi Gönül ile Millî Savunma Bakanlığı, Savunma Sanayii Müsteşarlığı, Maliye Bakanlığı, Devlet Planlama Teşkilatı Müsteşarlığı temsilcilerinin katılımlarıyla incelenip görüşülmüştür.
Bilindiği gibi; savunma sanayiinin gelişen teknolojiye paralel olarak sürekli güncel tutulması gerekmektedir. Ülkemizde, savunma sanayiinin geliştirilmesi ve Türk Silahlı Kuvvetlerinin modernizasyonunun sağlanması, Millî Savunma Bakanlığına bağlı tüzel kişiliği haiz bir kuruluş olan Savunma Sanayii Müsteşarlığı tarafından yerine getirilmektedir. Bu görevlerini etkin bir şekilde yerine getirebilmesini sağlamak amacıyla Savunma Sanayii Müsteşarlığı için Türkiye Cumhuriyet Merkez Bankası nezdinde bir fon kurulmuştur.
Kuruluş tarihinden bu yana personel sayısında artış olmayan Müsteşarlığın halihazırda yürüttüğü ve Türk Silahlı Kuvvetlerine ait olan 80'den fazla modernizasyon projesi vardır. Yerine getirdiği görevlerin niteliği ve Genelkurmay Başkanlığı tarafından aktarılan projelerdeki iş yükü artışı göz önüne alındığında Savunma Sanayii Müsteşarlığına yeni kadro ihdası gerekmektedir. Tasarı, Müsteşarlığın idari ve hiyerarşik olarak yaşadığı sıkıntıları, proje sayısındaki artışı ve iş yükünü de gözönünde bulundurarak, ortaya çıkan ihtiyacı karşılamak üzere hazırlanmıştır.
Tasarı ve gerekçesi incelendiğinde; Savunma Sanayii Müsteşarlığı merkez teşkilatında kullanılmak üzere 83 adet kadro ihdas edilmesinin öngörüldüğü anlaşılmaktadır.
Komisyonumuzda Tasarının tümü üzerinde yapılan görüşmelerde Hükümet tarafından;
Savunma sistemlerinin, Savunma Sanayii Müsteşarlığına verilmesinin ardından, izlenen politikalar sayesinde 2 milyar dolar civarında paranın ülke ekonomisine dahil olduğu,
Savunma Sanayii Müsteşarlığında, kuruluşundan bu yana yeni kadro ihdas edilmediği,
3238 sayılı Kanun uyarınca Genelkurmay Başkanlığı tarafından Müsteşarlığa aktarılan projelerin, Müsteşarlığın iş yükünü artırdığı, bu nedenle Savunma Sanayii Müsteşarlığında görevlendirilmek üzere yeni kadro ihdas edilmesinin bir gereklilik olduğu,
ifade edilmiştir.
Tasarının geneli üzerindeki görüşmelerin ardından, Tasarı ve Gerekçesi Komisyonumuzca da benimsenerek maddelerinin görüşülmesine geçilmiştir.
Tasarının;
1 inci maddesi, 3238 sayılı Kanun çerçevesinde Savunma Sanayii Müsteşarlığına aktarılan projelerdeki iş yükünün azaltılması, 5018 sayılı Kanun kapsamında gerçekleştirilmesi gereken yeniden yapılanmanın sağlanması ve hiyerarşik zorlukların ortadan kaldırılması amacıyla, madde ekinde yer alan listede değişiklik yapılarak ilave edilen kadro adedinin 111'e çıkarılması suretiyle,
Yürürlük ve yürütmeye ilişkin 2 ve 3 üncü maddeleri aynen,
kabul edilmiştir.
Raporumuz, Genel Kurula sunulmak üzere Yüksek Başkanlığa saygı ile arz olunur.
Madde 0001:
Ekli (1) sayılı listede yer alan kadrolar ihdas edilerek 13.12.1983 tarihli ve 190 sayılı Genel Kadro ve Usulü Hakkında Kanun Hükmünde Kararnamenin eki cetvellerin Savunma Sanayii Müsteşarlığı bölümüne eklenmiştir.
(1) SAYILI LİSTE
KURUMU: SAVUNMA SANAYİİ MÜSTEŞARLIĞI
TEŞKİLATI: MERKEZ
İHDAS EDİLEN KADROLAR
SINIFI	UNVANI	KADRO
DERECESİ	SERBET
KADRO
ADEDİ	TUTULAN
KADRO
ADEDİ	TOPLAM
GİH	DAİRE BAŞKANI	1	6	-	6
ŞUBE MÜDÜRÜ	2	6	-	6
UZMAN	5	16	-	16
6	17	-	17
THS	5	21	-	21
6	19	-	19
GİH	UZMAN YARDIMCISI	8	7	-	7
THS	8	9	-	9
GİH	MEMUR	10	4	-	4
BİLGİSAYAR İŞLETMENİ	10	6	-	6
TOPLAM		111		111
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
