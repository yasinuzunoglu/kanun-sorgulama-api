5526 sayılı Yükseköğretim Kurumları Teşkilatı Kanununda Değişiklik Yapılmasına Dair Kanun
Yayımlandığı Resmî Gazete Tarihi: 04.07.2006
Yayımlandığı Resmî Gazete Sayısı: 26218
Kabul Tarihi	22.06.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1275/2783
29.05.2006
TÜRKİYE BÜYÜK MİLLET MECLİSİ BAŞKANLIĞINA
Milli Eğitim Bakanlığınca hazırlanan ve Başkanlığınıza arzı Bakanlar Kurulunca 15.05.2006 tarihinde kararlaştırılan Yükseköğretim Kurumları Teşkilâtı Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Tasarı ile Doğu ve Güneydoğu Anadolu bölgeleri yeni bir açılım ile cazibe merkezi haline getirilerek, bu bölgelerde mühendis, doktor, hâkim, öğretmen ve subay gibi mesleklerinde önde gelen profesyonellerin, aileleri ile birlikte taşınmayı ve yaşamayı düşünebilecekleri bir ortamın tesisi amaçlanmaktadır.
Bunu sağlamak üzere, dünya standartlarında ilk ve orta öğretim eğitim kurumlarının tesisi ile çocuklarının eğitimini birinci planda tutan aileler için, üstün seviyede eğitim verilmesi planlanmaktadır.
Kurulması öngörülen okulların akademik bakımdan dünya çapında olmasının yanı sıra lise son sınıfları dâhil her sınıfta öğrencilerin sanat, spor ve toplumsal duyarlılık projeleri gibi etkinliklere faal olarak katılmaları öngörülmektedir. Çağdaş eğitim yöntemleri ve olanakları ile teçhiz edilecek bu okulların, özgün bir müfredata sahip olmaları ve eğitim kalitelerinin dünyanın önde gelen akreditasyon kuruluşları tarafından değerlendirilmeleri esas olacaktır. Anılan okullarda, onuncu sınıftan onbirinci sınıfa geçişte Bilkent Üniversitesi Senatosunca belirlenecek uluslararası sınavlarda başarı şartı da aranacak; onbirinci ve onikinci sınıflarda tüm öğrencilere uluslararası bakalorya müfredatı uygulanacak ve mezuniyet şartları uluslararası bakalorya diplomasını da kapsayacaktır. Kurulacak okullarla ilgili olarak öngörülen projenin ayrıntıları aşağıda belirtilmiştir:
Kapsama giren illerde dünya çapında eğitim verecek ilk ve orta öğretim kurumları kurulacak ve ileride bazı alanlarda yüksek öğrenim birimleri ve üniversite sonrası (yetişkinlere yönelik) kurslar açılacaktır.
Kurulması öngörülen ilk ve orta öğretim kurumlarının her biri, en az yüzde yetmişi tam burslu olmak üzere, bin öğrenci kapasiteli olacaktır.
Okula öğrenci kabulü özel sınavlar ile gerçekleştirilecektir.
Projenin birinci yılında lise hazırlık sınıflarına yüzer öğrenci alınacak ve öğrenci sayıları her yıl kademeli olarak artırılacaktır. Bilahare, lise hazırlık sınıfının açılışından dört yıl sonra, ilköğretim okullarına öğrenci alınmaya başlanacaktır.
Okullara yatılı öğrenci alınmayacaktır. Okula kabul edilen öğrencilerin ailelerinin de o ilde yaşaması toplumsal eğitim planının bir parçasıdır. Okul-veli bilgilendirme toplantıları ve seminerleri yürütülecektir.
Doğu ve Güneydoğu Anadolu ya yeni bir açılım getirmesi beklenen bu Tasarıyla sağlanan imkanlardan yararlanacak kurumun değerlendirilmesinde üç kriter dikkate alınmıştır;
Dünya çapında ilk ve orta öğretim kurumları kuracağı belirtilen kurumun, bu ölçütlerde kurduğu ve dünya ölçeklerinde kabul gören bir okulu var mıdır ?
İlk ve orta öğretim kurumlarındaki en önemli unsur öğretmen kadrosudur. Dünya çapında ilk ve orta öğretim kurumu kuracak olan kurum, öğretmen yetiştirmede ne ölçüde başarı göstermiştir?
Projeye destek olarak Doğu ve Güneydoğu Anadolu dışından yönlendirilen gelir vergilerinin kesildiği ücretler, Devlet bütçesi dışındaki kaynaklardan mı ödenmiştir? (Kullanılan kaynağın, Devletin dışındaki ekonomik faaliyetlerden yaratılmış olma özelliği var mıdır?)
Bilkent Üniversitesinin Doğu ve Güneydoğu Anadolu illerinde kuracağı okulların belirtilen mükemmeliyet seviyesinde olabileceği ve yukarıda üç madde hâlinde belirtilen kriterlerle ilgili durumu ile ilgili tespitler aşağıda belirtilmiştir.
Bilindiği üzere, Bilkent Üniversitesi oniki yıldır uluslar arası seviyede bir eğitim programını Ankara daki Bilkent Üniversitesi Hazırlık Okulu nda sürdürmekte olup verdiği eğitim ile bu alandaki yeteneğini kanıtlamıştır. Mevcut okulun tüm öğrencileri, onuncu sınıfta Cambridge Üniversitesinin uluslararası genel ortaöğretim sınavlarına girmektedir. Şimdiye kadar okulun bütün öğrencileri bu sınavlarda başarılı olmuştur. Lise son sınıfta ise bazı okullarda olduğu gibi bir grup öğrencinin değil, tüm öğrencilerin liseyi bitirmek için uluslararası bakalorya diplomasını kazanma zorunluluğu bulunmaktadır. Okulun dünya çapındaki konumu öğrencilerin seçkin uluslararası sınavlardaki başarılarının yanı sıra, kurumun tüm eğitim sistemi ve işleyişinin uluslararası kuruluşlarca değerlendirmelere tâbi tutulması ile kanıtlanmış durumdadır. Okul, en önde gelen iki uluslararası akreditasyon kuruluşu tarafından kapsamlı olarak değerlendirilmiş ve akredite edilmiş olup, hem Uluslararası Okullar Avrupa Konseyi (ECIS) hem de New England Kolejler ve Okullar Derneği (NEACS) tarafından akredite olan bir Türk okuludur. Okulun mezunları üniversite yaşamlarında da çok başarılı olmuştur. Mart 2006 itibarıyla Bilkent Üniversitesinde lisans eğitimi alan bu lisenin mezunlarının yüzde otuzundan fazlası yüksek şeref öğrencisidir. Karşılaştırma bakımından, aynı oran Üniversitenin tüm lisans öğrencileri için yüzde on seviyesindedir.
Bilkent Üniversitesi Eğitim Bilimleri Enstitüsü 2000 yılından bu yana üstün yetenekli öğretmenler yetiştirmekte ve her birine Türkiye nin ve ABD nin seçkin kurumlarında kapsamlı staj yaptırmaktadır. Programa kabul edilen tüm öğrenciler bursludur. Enstitü mezunlarının başarıları, dünyaca tanınan lise yöneticilerinin değerlendirmeleri ile kanıtlanmıştır. Bu programdan mezun olan öğretmenlerin bir kısmının Tasarı ile öngörülen laboratuvar okullarda görev yapmaları planlanmaktadır.
Bilkent Üniversitesinin aldığı Devlet yardımı, kurum bütçesinin yüzde onunun altındadır. Bütçesinin ağırlıklı kısmı öğrencilerden alınan öğretim ücretleri ile Üniversitenin kuruluşunda kurucu vakıfların sağladığı gelir kaynaklarından temin edilmektedir. Üniversite personeline yapılan ödemeler Devletin dışında oluşturulan bu iki ana gelir kaynağından karşılanmaktadır. Diğer bir deyişle brüt personel maaşları içinde yer alan ve Erzurum, Malatya, Şanlıurfa ve Van illerindeki kampüslere yönlendirilecek gelir vergisinin kaynağını, Devlet bütçesinden aktarılan kamu kaynağı değil, Üniversitenin öz kaynaklarından temin edilen gelirler teşkil edecektir.
HÜKÜMETİN TEKLİF ETTİĞİ METİN
YÜKSEKÖĞRETİM KURUMLARI TEŞKİLATI KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
28.03.1983 tarihli ve 2809 sayılı Yükseköğretim Kurumları Teşkilâtı Kanununun ek 5 inci maddesinin ikinci fıkrasının (c) bendi aşağıdaki şekilde değiştirilmiş ve maddenin sonuna aşağıdaki fıkralar eklenmiştir.
c) Dünya Sistemleri, Ekonomileri ve Stratejik Araştırmalar Enstitüsü, Güzel Sanatlar Enstitüsü, Ekonomi ve Sosyal Bilimler Enstitüsü, İnsani Bilimler ve Edebiyat Enstitüsü, İşletme Enstitüsü, Mühendislik ve Fen Bilimleri Enstitüsü, Müzik ve Sahne Sanatları Enstitüsü ile Ankara, Erzurum, Malatya, Şanlıurfa ve Van illerindeki eğitim bilimleri enstitülerinden,
İkinci fıkranın (c) bendinde belirtilen eğitim bilimleri enstitüleri, kampüslerinde uluslararası yüksek kalite ve standarda sahip eğitim merkezi olmak amacıyla kurulabilecek 625 sayılı Özel Öğretim Kurumları Kanununa tâbi ilk ve orta öğretim okullarını laboratuvar okulları olarak kullanır. Ankara daki laboratuvar okulu ile Bilkent Üniversitesi hazırlık okulları ve Bilkent Uluslararası Okulu öğrencileri ve öğretmenleri müşterek akademik ve sosyal çalışmalarda bulunur.
Laboratuvar okullarındaki öğretmenler, kampüslerindeki eğitim bilimleri enstitüsünde yüksek lisans veya doktora öğrencisi olabileceği gibi, eğitim bilimleri enstitüsü öğretim elemanları da laboratuvar okullarında öğretmenlik yapabilir.
Laboratuvar okullarında onuncu sınıftan onbirinci sınıfa geçişte, Bilkent Üniversitesi Senatosu tarafından belirlenecek uluslararası sınavlarda başarılı olma şartı da aranır. Bu liselerden mezun olabilmek için uluslararası bakalorya diploması alınması da gereklidir.
Bilkent Üniversitesinin Erzurum, Malatya, Şanlıurfa ve Van illerindeki kampüslerinin laboratuvar okullarında öğrenim gören öğrencilerin en az yüzde yetmişinin burslu olması zorunludur. Bu kampüslerde eğitim ve araştırma birimleri ile sağlık merkezi, lojmanlar, misafirhaneler gibi her türlü tesisin kurulması ve işletilmesiyle ilgili, ücretler dâhil her türlü giderler ile okullarda burslu okuyacak öğrencilere sağlanacak burslar,
Bilkent Üniversitesinin ve Üniversitenin bu fıkrada belirtilen illerdeki kampüslerinde bulunan okulların tüm personelinin ücretlerinden 01.03.2006 tarihinden itibaren yirmibeş yıl süreyle kesilecek gelir vergisi tutarının özel bir hesaba aktarılmasıyla oluşan kaynaktan,
Bu fıkrada belirtilen illerde bulunan kampüslerdeki burssuz öğrencilerden alınacak eğitim ücretlerinden,
Bilkent Üniversitesinin temin veya kabul edeceği diğer gelir kaynakları ile bağışlardan,
karşılanır. (a) bendinde belirtilen özel hesabın oluşturulması, kullanımı ve denetimine ilişkin usul ve esaslar, Maliye ve Milli Eğitim bakanlıkları ile Bilkent Üniversitesince birlikte hazırlanacak yönetmelikle düzenlenir.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
2809 sayılı Kanunun ek 5 inci maddesinin (c) bendinde yapılan düzenleme ile Bilkent Üniversitesinin akademik birimleri arasına Ankara, Erzurum, Malatya, Şanlıurfa ve Van illerindeki eğitim bilimleri enstitüleri de dâhil edilmektedir.
Ek 5 inci maddeye eklenen fıkralar ile;
Ankara, Erzurum, Malatya, Şanlıurfa ve Van illerinde kurulması öngörülen eğitim bilimleri enstitülerinin, kampüslerinde uluslararası yüksek kalite ve standarda sahip eğitim merkezi olarak kurulacak ilk ve orta öğretim okullarını, laboratuvar okullar olarak kullanması,
Laboratuvar okullarındaki öğretmenlerin, kampüslerindeki eğitim bilimleri enstitüsünde yüksek lisans veya doktora öğrencisi olabilmesi, eğitim bilimleri enstitüsü öğretim elemanlarının da laboratuvar okullarında öğretmenlik yapabilmesi,
Laboratuvar okullarında onuncu sınıftan onbirinci sınıfa geçişte, uluslararası sınavlarda başarılı olma şartının da aranması, bu liselerden mezun olabilmek için uluslararası bakalorya diploması alınmasının da zorunlu olması,
Erzurum, Malatya, Şanlıurfa ve Van illerindeki kampüslerin laboratuvar okullarında eğitim gören öğrencilerin en az yüzde yetmişinin burslu olması; bu kampüslerde eğitim ve araştırma birimleri ile sağlık merkezi, lojmanlar, misafirhaneler gibi her türlü tesisin kurulması ve işletilmesiyle ilgili, ücretler dâhil her türlü giderler ile okullarda burslu okuyacak öğrencilere sağlanacak bursların,
Bilkent Üniversitesinin ve Üniversitenin anılan illerdeki kampüslerinde bulunan okulların tüm personelinin ücretlerinden 1/3/2006 tarihinden itibaren yirmibeş yıl süreyle kesilecek gelir vergisi tutarının özel bir hesaba aktarılmasıyla oluşan kaynaktan,
Kampüslerdeki burssuz öğrencilerden alınacak eğitim ücretlerinden,
Bilkent Üniversitesinin temin veya kabul edeceği diğer gelir kaynakları ile bağışlardan,
karşılanması,
öngörülmektedir.
Madde - 2.
Yürürlük maddesidir.
Madde - 3.
Yürütme maddesidir.
Milli Eğitim, Kültür, Gençlik ve Spor Komisyonu Raporu
T.B.M.M.
Milli Eğitim, Kültür, Gençlik ve Spor Komisyonu
Esas No	1/1216, 2/561
Karar No	11
08.06.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 25.06.2005 tarihinde tali olarak Milli Eğitim, Kültür, Gençlik ve Spor , esas olarak Plan ve Bütçe Komisyonlarına gönderilen , ancak İçtüzüğün 34 üncü maddesi uyarınca esas olarak Milli Eğitim, Kültür, Gençlik ve Spor Komisyonuna havale edilmesi Başkanlıkça 111 inci birleşimde uygun görülerek 06.06.2006 tarihinde esas olarak Komisyonumuza, tali olarak Plan ve Bütçe Komisyonuna yeniden gönderilen İstanbul Milletvekili Tayyar Altıkulaç ın Yükseköğretim Kurumları Teşkilatı Kanununda Değişiklik Yapılması Hakkında Kanun Teklifi (2/561) ile 01.06.2006 tarihinde tali olarak Plan ve Bütçe, esas olarak, Komisyonumuza havale edilen Yükseköğretim Kurumları Teşkilatı Kanununda Değişiklik Yapılmasına Dair Kanun Tasarısı (1/1216), Komisyonumuzun 07.06.2006 tarihli toplantısında görüşülmüştür.
Toplantımıza Milli Eğitim Bakanı Sayın Hüseyin Çelik, Milli Eğitim, Maliye Bakanlıkları ile YÖK yetkilileri katılmışlardır.
Tasarı ve Teklif ile Doğu ve Güneydoğu bölgelerinde (Erzurum, Malatya, Şanlıurfa, Van), Bilkent Üniversitesinin eğitim bilimleri enstitüleri ve bu enstitülere bağlı laboratuvar okul olarak ilk ve orta öğretim okulları kurabilmesi öngörülmektedir. Kurulması öngörülen bu okulların bin öğrenci kapasiteli ve en az yüzde yetmişinin tam burslu olması, öğrenci kabulünün özel sınavla gerçekleştirilmesi, onuncu sınıftan onbirinci sınıfa geçişte, uluslararası sınavlarda başarılı olma şartının da aranması, bu liselerden mezun olabilmek için uluslararası bakalorya diploması alınmasının zorunlu olması düzenlenmekte; verilecek bursların kaynağı belirlenmektedir.
Komisyonumuz söz konusu Teklif ve Tasarının aynı mahiyette olmaları nedeniyle birleştirilerek görüşülmesini ve görüşmenin Tasarı üzerinden sürdürülmesini kararlaştırmıştır.
Milli Eğitim Bakanı Sayın Hüseyin Çelik Tasarıyı sunuş konuşmasında Vakıf Üniversitesi olan Bilkent Üniversitesi bünyesinde laboratuvar mahiyetinde bir hazırlık okulu olduğunu bu uygulamanın özellikle doğu ve güneydoğu illerine yayılmasının amaçlandığını belirtmiştir. Buralarda eğitim bilimleri enstitüleri kurulacak ve bu çerçevede ilk ve orta öğretim okulları laboratuvar okullar olarak kullanılabilecektir. Bu uygulama o illerde yaşayan ailelerin çocuklarına hizmet verecek ve büyük ölçüde öğrenciler burslu olacaktır. Bu Tasarının kanunlaşması, kaliteli okulların bu bölgelerde yayılması ve öğretim elemanı yetiştirilmesinde etkili olacaktır. Ekonomik açıdan da konuya bakıldığında bu proje faydalı olacaktır. Eğitimde yeni bir açılım sağlanacaktır. Bu okullar devletin denetim ve gözetimi altında faaliyetlerini sürdüreceklerdir. Bu liselerden mezun olabilmek için uluslararası bakalorya diploması alınması da son derece önemlidir. Bu oldukça önemli bir gayreti gerektirmektedir. Bu uygulama Bilkent Üniversitesine sağlanan bir imtiyaz değildir. Şartları gerçekleştiren her üniversite için bu imkân söz konusu olacaktır. Amaç 2006-2007 eğitim-öğretim yılına bu projenin yetiştirilmesidir.
Sayın Ali Doğramacı konu ile ilgili olarak uzun zamandır hazırlandıklarını, hemen başlayacaklarını ve ilk seçilen ilin Erzurum olduğunu belirtmiştir. Planlanan öğrenci sayısının her okul için bin olduğunu en az yedi yüzünün burslu olacağını özellikle ifade etmişlerdir. Bu okulların esas amacı dünyaya oynamak, iyi öğretmen yetiştirmektir. Dünya ile yarışacak lise öğretmeni yetiştirme programının altıncı yılına girdiğini mezunlarının her okulda rahatlıkla görev aldıklarını, bunların bir bölümünün doğu ve güneydoğu illerinde açılacak bu okullarda görev almaya hazır olduklarını söylemiştir.
Üyelerimiz Tasarıda, İllerin sınırlanmasının yanlış olduğunu, biraz daha esnek davranılmasının doğru olacağını belirtmişlerdir. Bu konuda Sayın bakan Bakanlar Kurulu Kararı ile il sayısının artırılmasının mümkün olduğunu ifade etmiştir.
Tasarının tümü üzerindeki görüşmelerden sonra maddelerine geçilmesi oy birliği ile kabul edilmiştir.
Tasarının 2809 sayılı Yükseköğretim Kurumları Teşkilatı Kanununda Değişiklik Yapılmasına Dair Kanunun ek 5 inci maddesinde değişiklik öngören 1 inci, yürürlük ve yürütmeyi düzenleyen 2 ve 3 üncü maddeleri ile tümü oya sunulmuş ve Komisyonumuzca oy birliği ile kabul edilmiştir.
Raporumuz, Genel Kurulun Tasviplerine arzedilmek üzere Yüksek Başkanlığa saygı ile sunulur.
Madde 0001:
28.03.1983 tarihli ve 2809 sayılı Yükseköğretim Kurumları Teşkilatı Kanununun ek 5 inci maddesinin ikinci fıkrasının (c) bendi aşağıdaki şekilde değiştirilmiş ve maddenin sonuna aşağıdaki fıkralar eklenmiştir.
c) Dünya Sistemleri, Ekonomileri ve Stratejik Araştırmalar Enstitüsü, Güzel Sanatlar Enstitüsü, Ekonomi ve Sosyal Bilimler Enstitüsü, İnsanî Bilimler ve Edebiyat Enstitüsü, İşletme Enstitüsü, Mühendislik ve Fen Bilimleri Enstitüsü, Müzik ve Sahne Sanatları Enstitüsü ile Ankara, Erzurum, Malatya, Şanlıurfa ve Van illerindeki eğitim bilimleri enstitülerinden,
İkinci fıkranın (c) bendinde belirtilen eğitim bilimleri enstitüleri, kampüslerinde uluslararası yüksek kalite ve standarda sahip eğitim merkezi olmak amacıyla kurulabilecek 625 sayılı Özel Öğretim Kurumları Kanununa tabi ilk ve orta öğretim okullarını laboratuvar okulları olarak kullanır. Ankara daki laboratuvar okulu ile Bilkent Üniversitesi hazırlık okulları ve Bilkent Uluslararası Okulu öğrencileri ve öğretmenleri müşterek akademik ve sosyal çalışmalarda bulunur.
Laboratuvar okullarındaki öğretmenler, kampüslerindeki eğitim bilimleri enstitüsünde yüksek lisans veya doktora öğrencisi olabileceği gibi, eğitim bilimleri enstitüsü öğretim elemanları da laboratuvar okullarında öğretmenlik yapabilir.
Laboratuvar okullarında onuncu sınıftan onbirinci sınıfa geçişte, Bilkent Üniversitesi Senatosu tarafından belirlenecek uluslararası sınavlarda başarılı olma şartı da aranır. Bu liselerden mezun olabilmek için uluslararası bakalorya diploması alınması da gereklidir.
Bilkent Üniversitesinin Erzurum, Malatya, Şanlıurfa ve Van illerindeki kampüslerinin laboratuvar okullarında öğrenim gören öğrencilerin en az yüzde yetmişinin burslu olması zorunludur. Bu kampüslerde eğitim ve araştırma birimleri ile sağlık merkezi, lojmanlar, misafirhaneler gibi her türlü tesisin kurulması ve işletilmesiyle ilgili, ücretler dahil her türlü giderler ile okullarda burslu okuyacak öğrencilere sağlanacak burslar,
Bilkent Üniversitesinin ve Üniversitenin bu fıkrada belirtilen illerdeki kampüslerinde bulunan okulların tüm personelinin ücretlerinden 01.03.2006 tarihinden itibaren yirmibeş yıl süreyle kesilecek gelir vergisi tutarının özel bir hesaba aktarılmasıyla oluşan kaynaktan,
Bu fıkrada belirtilen illerde bulunan kampüslerdeki burssuz öğrencilerden alınacak eğitim ücretlerinden,
Bilkent Üniversitesinin temin veya kabul edeceği diğer gelir kaynakları ile bağışlardan,
karşılanır. (a) bendinde belirtilen özel hesabın oluşturulması, kullanımı ve denetimine ilişkin usûl ve esaslar, Maliye ve Millî Eğitim bakanlıkları ile Bilkent Üniversitesince birlikte hazırlanacak yönetmelikle düzenlenir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
