4859 sayılı Atlantik Ton Balıklarının Korunmasına İlişkin Uluslararası Sözleşme ile Nihai Senet, Atlantik Ton Balıkçılık İşletmeleri İstatistiklerinin Toplanmasına Dair Karar, Usul Kuralları ve Mali Düzenlemelere Katılmamızın Uygun Bulunduğu Hakkında Kanun
Yayımlandığı Resmî Gazete Tarihi: 28.05.2003
Yayımlandığı Resmî Gazete Sayısı: 25121
Kabul Tarihi	22.05.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-487/4247
30.07.2002
TÜRKİYE BÜYÜK MİLLET MECLİSİ BAŞKANLIĞINA
Dışişleri Bakanlığınca hazırlanan ve Başkanlığınıza arzı Bakanlar Kurulunca 26.6.2002 tarihinde kararlaştırılan Atlantik Ton Balıklarının Korunmasına İlişkin Uluslararası Sözleşme ile Nihai Senet, Atlantik Ton Balıkçılık İşletmeleri İstatistiklerinin Toplanmasına Dair Karar, Usul Kuralları ve Malî Düzenlemelere Katılmamızın Uygun Bulunduğu Hakkında Kanun Tasarısı ile gerekçesi ilişikte gönderilmiştir.
Gereğini arz ederim.
Abdullah Gül
Başbakan
GENEL GEREKÇE
14 Mayıs 1966 tarihinde, Rio de Janeiro'da 17 ülke temsilcisinin katıldığı bir Konferansta, Atlantik kökenli ton (orkinoz/tuna) ve benzeri balıkların nüfuslarının korunması; sürdürülebilir avcılığının yapılması; söz konusu balıklara ilişkin istatistiki, biyolojik ve diğer bilimsel bulguların toplanarak analiz edilmesi ve yayımlanması amacıyla Atlantik Ton Balıklarının Korunmasına İlişkin Uluslararası Sözleşme (International Convention for the Conservation of Atlantic Tunas) imzalanmıştır.
Sözleşmeye taraf ülkelerce, Sözleşme hedefleri doğrultusunda Atlantik Ton Balıklarının Korunması Uluslararası Komisyonu (International Commission for the Conservation of Atlantic Tunas-ICCAT) oluşturulmuştur. Komisyon, ton ve benzeri balıkların yaşam alanlarını ve nüfusunu; doğal ve insan faktörlerinin balık nüfusu üzerindeki etkilerini ve diğer uluslararası kurumlar tarafından çalışma konusu yapılmayan diğer balık türlerine ilişkin konuları araştırmakla sorumlu kılınmıştır.
Ülkemiz, ton ve benzeri balıkları avlayan önemli ülkelerdendir. Göçmen bir balık türü olan ve ülkemiz su ürünleri sektöründe önemli bir yeri bulunan ton ve benzeri balıkların işlenmesi ve ihracatından ülkemize kayda değer gelir sağlanmaktadır.
Ülkemiz Sözleşmeye taraf olmamakla beraber, çoğu zaman gözlemci olarak Komisyon toplantılarına katılmış ve Komisyon tarafından alınan kararların uygulanmasına uyum göstermeye çalışmıştır.
Son zamanlarda Komisyon tarafından alınan tavsiye kararlarında, Sözleşmeye taraf olmayan ülkelerce kararların ihlal edildiği ve bu ihlallerin Komisyonun düzenleyici kararlarının etkisini ve caydırıcılığını ciddi şekilde zedelediği ifade edilmektedir. Bu çerçevede, ton ve benzeri balıkların uluslararası ticaretinde öngörülen yükümlülüklerle uyumlu ve ayırımcı olmayan ticarî uygulamalar yoluyla yaptırımlar getirilmesi gerektiği Komisyon tarafından belirtilmektedir.
Komisyon ülkemizi Sözleşmeye taraf olmaya davet etmektedir.
Türkiye'nin Atlantik Ton Balıklarının Korunmasına İlişkin Uluslararası Sözleşmeye ve Atlantik Ton Balıklarının Korunması Uluslararası Komisyonunu (ICCAT) oluşturan temel belgeler: Nihai Senet; Atlantik Ton Balıkçılık İşletmelerine ait İstatistiklerin Toplanmasına Dair Karar; Usul Kuralları ile Malî Düzenlemelere taraf olarak ICCAT'a üye olmasının;
anılan balık türlerinin devamlılığını sağlayacak sürdürülebilir avlanmasına özen göstermek ve;
bu alanda kurumsallaşmakta olan ticaret kuralları ile uyumlu olmak açılarından gerektiği düşünülmektedir.
Tarım, Orman ve Köyişleri Komisyonu Raporu
T.C.
Türkiye Büyük Millet Meclisi
Tarım, Orman ve Köyişleri
Esas No	1/516
Karar No	9
10.04.2003
TÜRKİYE BÜYÜK MİLLET MECLİSİ BAŞKANLIĞINA
Atlantik Ton Balıklarının Korunmasına İlişkin Uluslararası Sözleşme ile Nihai Senet, Atlantik Ton Balıkçılık İşletmeleri İstatistiklerinin Toplanmasına Dair Karar, Usul Kuralları ve Malî Düzenlemelere Katılmamızın Uygun Bulunduğu Hakkında Kanun Tasarısı, Dışişleri ve Tarım ve Köyişleri Bakanlıkları Temsilcilerinin de katıldığı 10.4.2003 tarihli Komisyonumuz toplantısında görüşülmüştür.
Kanun Tasarısının tümü üzerinde yapılan müzakerelerde Hükümet temsilcileri;
14 Mayıs 1966 tarihinde Rio de Janeiro da 17 ülke temsilcisinin katıldığı Konferansta Atlantik kökenli (orkinos/ tuna) ve benzeri balıkların nüfuslarının korunması ve sürdürülebilir avcılığının yapılabilmesine matuf uluslararası bir sözleşmenin imzalandığını,
Sözleşmeye taraf ülkelerce, sözleşme hedefleri doğrultusunda bir komisyon oluşturulduğunu, komisyonun ton ve benzeri balıklar üzerinde doğal ve insan faktörlerinin etkilerini ve diğer uluslararası kurumlar tarafından çalışma konusu yapılmayan diğer balık türlerine ilişkin konuları araştırmakla sorumlu kılındığını,
Sözleşmeye taraf olmamakla beraber, ülkemizin komisyon toplantılarına gözlemci olarak katıldığını,
Akdeniz de 32.000 ton civarında ton balığı üretimi yapıldığını, ülkemiz için bu örgüte bildirilen üretim miktarının 1.200 ton olduğunu, gerçekte bizim denizlerimizde bulunan orkinos balığı miktarının 3.000-4.000 ton dolayında bulunduğunu, bu üretim kapasitesinin, bu örgüte bildirilebilmesi için öncelikle örgüte üye olmamız gerektiğini,
Üye olmak isteyen ülkelerin müracaatlarını toplantı tarihinden üç ay önce yapmaları gerektiğini, 2003 yılı toplantısının Eylül ayı içinde yapılacağını, bütün bu nedenlerle tasarının acilen kanunlaşmasını,
İfade etmişlerdir.
Komisyonumuz, yapılan açıklamalar çerçevesinde tasarının maddelerinin müzakeresine geçilmesini oy birliğiyle kabul etmiştir.
Kanun Tasarısının maddelerinin müzakeresi sonucunda 1, 2 ve 3 üncü maddeler oybirliği ile kabul edilmiştir.
Raporumuz gereği yapılmak üzere Yüksek Başkanlığa saygı ile sunulur.
Dışişleri Komisyonu Raporu
T.C.
Türkiye Büyük Millet Meclisi
Dışişleri Komisyonu
Esas No	1/516
Karar No	59
11.04.2003
TÜRKİYE BÜYÜK MİLLET MECLİSİ BAŞKANLIĞINA
Atlantik Ton Balıklarının Korunmasına İlişkin Uluslararası Sözleşme ile Nihaî Senet, Atlantik Ton Balıkçılık İşletmeleri İstatistiklerinin Toplanmasına Dair Karar, Usul Kuralları ve Malî Düzenlemelere Katılmamızın Uygun Bulunduğu Hakkında Kanun Tasarısı Komisyonumuzun 10 Nisan 2003 tarihli 8 inci toplantısında Dışişleri Bakanlığı ile Tarım ve Köyişleri Bakanlığı temsilcilerinin katılmalarıyla görüşülmüştür.
Atlantik kökenli ton balıklarının neslinin korunması, sürdürülebilir avcılığının yapılması, bu balıklara ilişkin istatistikî, biyolojik ve diğer bilimsel bulguların toplanıp yayımlanması amacıyla Atlantik Ton Balıklarının Korunmasına İlişkin Uluslararası Sözleşme imzalanmış ve bu konuda bir uluslararası Komisyon (ICCAT) oluşturulmuştur.
Türkiye Sözleşmeye taraf olmamakla birlikte, ton ve benzer balıkların işlenmesi ve ihracatından önemli gelir sağlayan ülke olarak, Uluslararası Komisyon (ICCAT) kararlarına uyum göstermeye çalışmıştır.
Ülkemizin Sözleşmeye taraf olmasını amaçlayan Tasarı Komisyonumuzca uygun görülerek aynen kabul edilmiştir.
Komisyonumuzca (ICCAT) ın getireceği ticarî yaptırımlar ve muhtemel kota uygulamaları gözönünde bulundurularak Tasarı nın, İçtüzüğün 52 nci maddesi uyarınca Genel Kurul da öncelikle görüşülmesine karar verilmiştir.
Raporumuz Genel Kurulun onayına sunulmak üzere Başkanlığa saygı ile arzolunur.
Madde 0001:
14 Mayıs 1966 tarihinde Rio de Janeiro'da imzaya açılan Atlantik Ton Balıklarının Korunmasına İlişkin Uluslararası Sözleşme, Nihai Senet, Atlantik Ton Balıkçılık İşletmeleri İstatistiklerinin Toplanmasına Dair Karar, Usul Kuralları ve Malî Düzenlemelere katılmamız uygun bulunmuştur.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
