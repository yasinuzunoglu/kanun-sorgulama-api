5508 sayılı Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunda Değişiklik Yapılmasına Dair Kanun
Yayımlandığı Resmî Gazete Tarihi: 30.05.2006
Yayımlandığı Resmî Gazete Sayısı: 26183
Kabul Tarihi	24.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1249/1055
07.03.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınıza arzı Bakanlar Kurulunca 20.02.2006 tarihinde kararlaştırılan Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Tasarı ile Başbakanlığın görevleri arasına İç güvenlik, dış güvenlik ve terörle mücadele konusunda görevli kuruluşlar arasında koordinasyonu sağlama görevi eklenmekte ve iç ve dış güvenlik ile terörle mücadele konularında Başbakanlığın daha etkin bir şekilde rol almasını teminen Başbakanlık ana hizmet birimlerinden Güvenlik İşleri Başkanlığı kaldırılarak, yeni bir ana hizmet birimi olarak Güvenlik İşleri Genel Müdürlüğü kurulmaktadır.
HÜKÜMETİN TEKLİF ETTİĞİ METİN
BAŞBAKANLIK TEŞKİLATI HAKKINDA KANUN HÜKMÜNDE KARARNAMENİN DEĞİŞTİRİLEREK KABULÜ HAKKINDA KANUNDA DEĞİŞİKLİK YAPILMASINA DAİR KANUN TASARISI
Madde - 1.
10.10.1984 tarihli ve 3056 sayılı Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunun 2 nci maddesinin mülga (h) bendi aşağıdaki şekilde yeniden düzenlenmiştir.
h) İç güvenlik, dış güvenlik ve terörle mücadele konusunda görevli kuruluşlar arasında koordinasyonu sağlamak,
Madde - 2.
3056 sayılı Kanunun 7 nci maddesinin (f) bendi ile Kanunun ekindeki cetvelde yer alan Güvenlik İşleri Başkanlığı ibareleri Güvenlik İşleri Genel Müdürlüğü şeklinde değiştirilmiştir.
Madde - 3.
3056 sayılı Kanunun 12 nci maddesi başlığı ile birlikte aşağıdaki şekilde değiştirilmiştir.
Güvenlik İşleri Genel Müdürlüğü
MADDE 12- Güvenlik İşleri Genel Müdürlüğünün görevleri şunlardır:
Başbakanlığın, iç güvenlik, dış güvenlik ve terörle mücadele konusunda görevli kuruluşlarla ilişkilerini yürütmek, gerektiğinde bu kuruluşlar arasında koordinasyonu sağlamak,
İç güvenlik, dış güvenlik ve terörle mücadeleyi ilgilendiren konularda inceleme ve araştırmalar yapmak, yaptırmak, bunları değerlendirmek ve tekliflerde bulunmak,
Sıkıyönetim veya olağanüstü hâl ilan edilen bölgelerde, sıkıyönetim veya olağanüstü hâl ilanına esas olan konularda bilgileri derlemek, değerlendirmek ve bu hususlarda koordinasyonu sağlamak,
Görevleriyle ilgili konularda teşkil edilen kurulların sekreterlik hizmetlerini yürütmek,
Makamca verilen benzeri görevleri yapmak.
Madde - 4.
3056 sayılı Kanuna aşağıdaki maddeler eklenmiştir.
İptal ve ihdas edilen kadrolar
EK MADDE 8- Ekli (1), (2) ve (3) sayılı listelerde yer alan kadrolar iptal edilerek 190 sayılı Kanun Hükmünde Kararnamenin eki (I) sayılı cetvelin Başbakanlıkla ilgili bölümünden çıkarılmış, ekli (4) sayılı listede yer alan kadrolar ihdas edilerek 190 sayılı Kanun Hükmünde Kararnamenin eki (I) sayılı cetvelin Başbakanlıkla ilgili bölümüne eklenmiştir.
2006 yılı harcamaları
EK MADDE 9- Güvenlik İşleri Genel Müdürlüğünün 2006 yılı harcamaları, 5437 sayılı 2006 Yılı Merkezi Yönetim Bütçe Kanununun ilgili hükmüne göre yeni bir düzenleme yapılıncaya kadar, Başbakanlığın 2006 yılı bütçesinde yer alan Güvenlik İşleri Başkanlığına ait ödeneklerden karşılanır.
Madde - 5.
Bu Kanun yayımı tarihinde yürürlüğe girer.
Madde - 6.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile Başbakanlığın görevleri arasına İç güvenlik, dış güvenlik ve terörle mücadele konusunda görevli kuruluşlar arasında koordinasyonu sağlama görevi eklenmektedir.
Madde - 2.
Madde ile 3056 sayılı Kanunun ana hizmet birimlerinin düzenlendiği 7 nci maddesi ile Kanunun ekindeki cetvelde yer alan Güvenlik İşleri Başkanlığı ibareleri Güvenlik İşleri Genel Müdürlüğü şeklinde değiştirilmektedir.
Madde - 3.
Madde ile mevcut ana hizmet birimlerinden Güvenlik İşleri Başkanlığı kaldırılarak, Güvenlik İşleri Genel Müdürlüğü kurulmaktadır.
Madde - 4.
Madde ile 3056 sayılı Kanuna, kadrolarla ilgili düzenlemeler ile Güvenlik İşleri Genel Müdürlüğünün 2006 malî yılı harcamalarına ilişkin iki ek madde eklenmektedir.
Madde - 5.
Yürürlük maddesidir.
Madde - 6.
Yürütme maddesidir.
İçişleri Komisyonu Raporu
T.B.M.M.
İçişleri Komisyonu
Esas No	1/1181
Karar No	38
30.03.2006
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulunca, 07.03.2006 tarihinde Başkanlığınıza sunulan, Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunda Değişiklik Yapılmasına Dair Kanun Tasarısı Başkanlığınızca, 14.03.2006 tarihinde esas komisyon olarak Plan ve Bütçe Komisyonuna, tali komisyon olarak da Komisyonumuza havale edilmiş; Komisyonumuz 30.03.2006 tarihli 34 üncü toplantısında, İçişleri, Maliye, Millî Savunma ve Adalet Bakanlıkları temsilcilerinin de katılımıyla Tasarıyı inceleyip görüşmüştür.
Tasarı ile iç güvenlik, dış güvenlik ve terörle mücadele konularında daha etkin bir mücadele için Başbakanlık Güvenlik İşleri Başkanlığı yerine Güvenlik İşleri Genel Müdürlüğü kurulmaktadır.
Tasarının tümü üzerinde yapılan görüşmeler sırasında Komisyon üyelerimiz tarafından özetle şu sorular sorulmuştur:
Ekli cetvellere bakıldığında 300 civarında kadronun iptal edildiği ve sadece 6 kadro ihdas edildiği görülmektedir. Bu kadrolar neden iptal edilmiştir?
Başbakanlık bugüne kadar iç güvenlik, dış güvenlik ve terörle mücadele konularında kurumlar arasında koordinasyonu sağlamıştır. Bugün yeni bir düzenleme yapılmasına neden gerek duyulmuştur? Koordinasyonda bu düzenlemenin yapılmasını gerekli kılan ne tür aksamalar ve eksiklikler görülmüştür?
Başbakanlık icracı bir kurum olmadığı halde, iç güvenlik, dış güvenlik ve terörle mücadele konularında yetkilendirilmesinin nedeni nedir?
Anayasamıza göre, Genelkurmay Başkanı, Başbakanlığa değil Başbakana bağlıdır. Bu konumuyla çok özel ve hassas bir konuma sahiptir. Genelkurmay Başkanı, Başbakanlığa bağlı olmamasına rağmen, Tasarıdaki yetkinin Başbakanlığa verilmesinin nedeni nedir? Bu düzenleme Devlet yapısına aykırı değil midir?
Bu sorulara aşağıdaki yanıtlar verilmiştir:
Başbakanlıkta daha önceden 700 olan kadro sayısı bugün 3 000 e ulaşmış bulunmaktadır. Boşalan kadroların diğer kurumlardan nakil yoluyla doldurulması konusunda bir talep bulunmaktadır. Bu talepleri önlemek; daha nitelikli ama daha az sayıda personel ile hizmet üretmek amacıyla kadro sayısının azaltılması gerekmektedir. Tasarı bu amaçla halen boş bulunan kadroları iptal etmektedir.
Tasarı ile yapılan, halen mevcut olan bir birimin genel müdürlüğe dönüştürülmesi ve daha nitelikli az sayıdaki personel ile kurumlar arasında etkin bir koordinasyonun sağlanmasıdır. Kurumlar arasındaki koordinasyon sağlanırken, diğer kurumların üst düzey yetkilileri ile Başbakanlıktaki bir başkan yerine bir genel müdürün muhatap kılınması, hiyerarşi ilkelerine daha uygundur ve etkin bir koordinasyonun sağlanmasında önemlidir.
Başbakanlık halen bütün birimlerinde bir koordinasyon görevi yürütmektedir ve Tasarıdaki düzenlemeyle icracı bir kurum haline gelmemektedir. Tasarı, icracı kurumlar arasında daha etkin bir koordinasyon merkezi kurulmasını hedeflemektedir.
Tasarıdaki düzenleme Devlet yapısına aykırı değildir. Düzenleme mevcut yapının özünde bir değişiklik öngörmemekte, sadece etkinliği artırmaktadır.
Tasarının tümü üzerinde yapılan bu görüşmelerden sonra, Tasarı ile gerekçesi Komisyonumuzca benimsenmiş, ancak, Komisyonumuz Tasarı üzerinde tali komisyon olarak belirlenmiş olduğundan, İçtüzüğün 23 üncü maddesi uyarınca, Komisyonumuzun uygunluk görüşünün esas komisyona bildirilmesiyle yetinilmesi kararlaştırılmıştır.
Raporumuz, Plan ve Bütçe Komisyonuna sunulmak üzere arz olunur.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/1181
Karar No	90
15.05.2006
TÜRKİYE BÜYÜK MİLLET MECLİSİ BAŞKANLIĞINA
Bakanlar Kurulu tarafından 07.03.2006 tarihinde Türkiye Büyük Millet Meclisi Başkanlığına sunulan ve Başkanlıkça 14.03.2006 tarihinde tali komisyon olarak İçişleri Komisyonuna, esas komisyon olarak da Komisyonumuza havale edilen 1/1181 esas numaralı Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunda Değişiklik Yapılmasına Dair Kanun Tasarısı, Komisyonumuzun 11.05.2006 tarihinde yaptığı 65 inci Birleşiminde Hükümeti temsilen Dışişleri Bakanı ve Başbakan Yardımcısı Abdullah Gül, Başbakanlık, Millî Savunma Bakanlığı, İçişleri Bakanlığı, Adalet Bakanlığı, Maliye Bakanlığı, Devlet Personel Başkanlığı, Jandarma Genel Komutanlığı ve Emniyet Genel Müdürlüğü temsilcilerinin katılımlarıyla incelenip, görüşülmüştür.
Bilindiği gibi; son dönemde ülkemizde terör olaylarındaki artma eğilimine paralel olarak terörle mücadele konusunda kurumlar arası koordinasyonun daha etkin ve hızlı yerine getirilmesi gereği doğmuştur. Tasarı ile, iç ve dış güvenlik ve terörle mücadele konularında Başbakanlığın daha etkin bir şekilde rol almasını teminen Başbakanlık ana hizmet birimlerinden Güvenlik İşleri Başkanlığının kaldırılarak, yerine yine bir ana hizmet birimi olarak Güvenlik İşleri Genel Müdürlüğü kurulması öngörülmekte ve Başbakanlığın görevleri arasına İç güvenlik, dış güvenlik ve terörle mücadele konusunda görevli kuruluşlar arasında koordinasyonu sağlama görevi eklenmektedir.
Komisyonumuzda Tasarının tümü üzerinde yapılan görüşmelerde;
Kurulması öngörülen Genel Müdürlüğün dış ve iç güvenlik ile terörle mücadele konularında ilgili kurumlar arasında koordinasyonu sağlayacağı, Genel Müdürlüğün uzmanlarla desteklenmesi gerektiği,
Kurumlar arasındaki güvenlikle ilgili koordinasyonun güçlendirilmesine ihtiyaç olduğu,
Başbakanlığın örgütlenme şeklinin Başkanlık şeklinde olduğu, bu modelden farklı olarak Genel Müdürlük şeklinde yapılanmasının bir anlayış değişikliğini yansıttığı,
Tasarıda öngörülen birçok kadronun iptalinin idari faaliyetlerin yürütülmesinde bir aksamaya neden olmayacağı,
Başbakanlığın kurumlar arasında eşgüdüm sağlama görevinin yanında bu Tasarı ile icracı bir birim haline geleceği,
Şehirlerde suç oranının artmasının, geleneksel toplumdan sanayileşmiş topluma geçişin bir sonucu olduğu, bu konuda önlem alınmasına ihtiyaç bulunduğu,
şeklindeki görüşleri ve eleştirileri müteakiben, Hükümet adına yapılan tamamlayıcı açıklamalarda;
Tasarıyla, Başbakanlığın görevlerinde bir değişiklik yapılarak, iç ve dış güvenlik ile terörle mücadele konularında görevli kuruluşlar arasında koordinasyonun sağlanması görevinin de eklendiği,
Güvenlikle ilgili kurumların görevlerini yerine getireceği, bu konuda herhangi bir değişikliğin söz konusu olmadığı, başkanlığın genel müdürlüğe dönüştürülmesinin temel amacının daha nitelikli ve konunun uzmanı bir kadronun oluşturulması ve az sayıda personel ile hizmet üretmek olduğu, bu konuda ülkenin ihtiyaçlarını karşılayacak en iyi yapılanmaya gidilmesinin amaçlandığı,
Tasarı ile, iç güvenlik, dış güvenlik ve terörle mücadele konularında daha etkin bir koordinasyonun sağlanması amacıyla Güvenlik İşleri Başkanlığı yerine Güvenlik İşleri Genel Müdürlüğünün kurulduğu,
Bu Genel Müdürlüğün görev alanı ile ilgili olarak oluşturulacak kurulların sekreterlik görevini de yapmasının öngörüldüğü,
İç güvenlik konusunda emniyet personelinin sayı olarak desteklenmesi ve bu konudaki eksikliklerin giderilmesiyle ilgili çalışmaların yapıldığı,
ifade edilmiştir.
Tasarının geneli üzerinde yapılan görüşmelerden sonra, Tasarı ve gerekçesi Komisyonumuzca da benimsenerek maddelerinin görüşülmesine geçilmiştir.
Tasarının;
Çerçeve 1 inci maddesi ile 3056 sayılı Kanunun 2 nci maddesine yeni bir bent ilave edilmesini öngören düzenlemenin kanunların hazırlanmasında uygulanan esas ve usuller doğrultusunda mülga bendin yeniden düzenlenmesi yerine, maddeye yeni bir bent olarak eklenmesini teminen (h) bendinin (i) bendi olarak değiştirilmesi suretiyle,
Çerçeve 2 nci maddesi; aynen,
Çerçeve 3 üncü maddesi ile değiştirilen 3056 sayılı Kanunun Güvenlik İşleri Genel Müdürlüğünün görevlerini düzenleyen 12 nci maddesinin Güvenlik İşleri Genel Müdürlüğünün görev alanı ile ilgili konularda akademik çevreler, sivil toplum kuruluşları ve kamuoyunun katkısının sağlanması, paneller, konferanslar ve sempozyumlar düzenlenmesine olanak tanınması amacıyla (b) bendinin değiştirilmesi; ülke güvenliği ile ilgili konularda kamuoyunun gerçek ve doğru bilgilerle yeterli düzeyde bilgilendirilmesi, gerçek dışı ve yanlış haberlerle yapılan spekülasyonların önüne geçilmesi ve bu konularda kamuoyunun daha iyi aydınlatılması amacıyla (d) bendi olarak yeni bir bent eklenmesi ve diğer bentlerin buna göre teselsül ettirilmesi suretiyle,
Çerçeve 4 üncü maddesi; Bakanlar Kurulu Kararı ile özelleştirme kapsamında yer alan personelin atanması amacıyla Başbakanlığa tahsis edilen 56 adet kadronun Başbakanlık tarafından kullanılmayacağı, bu nedenle bu kadroların Bakanlar Kurulu Kararı ile değiştirilmesi suretiyle ihtiyaç duyulan başka kamu kurumuna kullandırılabilmesini teminen ekli listelerden (2) sayılı listenin çıkarılması ve ekli (3) ve (4) sayılı listelerin (2) ve (3) sayılı listeler olarak değiştirilmesi; kanunların hazırlanmasında uygulanan esas ve usuller doğrultusunda ek 9 uncu maddede yer alan düzenlemenin geçici nitelikte olması nedeniyle bu düzenlemenin geçici 1 inci madde olarak düzenlenmesi ve madde başlığının metinden çıkarılması; 4 üncü madde çerçevesinin yapılan değişiklikler doğrultusunda değiştirilmesi suretiyle,
Yürürlük ve yürütmeye ilişkin çerçeve 5 inci ve 6 ncı maddeler; aynen,
kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
10.10.1984 tarihli ve 3056 sayılı Başbakanlık Teşkilatı Hakkında Kanun Hükmünde Kararnamenin Değiştirilerek Kabulü Hakkında Kanunun 2 nci maddesine aşağıdaki (i) bendi eklenmiştir.
i. İç güvenlik, dış güvenlik ve terörle mücadele konusunda görevli kuruluşlar arasında koordinasyonu sağlamak.
Madde 0002:
3056 sayılı Kanunun 7 nci maddesinin (f) bendi ile Kanunun ekindeki cetvelde yer alan Güvenlik İşleri Başkanlığı ibareleri Güvenlik İşleri Genel Müdürlüğü şeklinde değiştirilmiştir.
Madde 0003:
3056 sayılı Kanunun 12 nci maddesi başlığı ile birlikte aşağıdaki şekilde değiştirilmiştir.
Güvenlik İşleri Genel Müdürlüğü:
MADDE 12- Güvenlik İşleri Genel Müdürlüğünün görevleri şunlardır:
Başbakanlığın, iç güvenlik, dış güvenlik ve terörle mücadele konusunda görevli kuruluşlarla ilişkilerini yürütmek, gerektiğinde bu kuruluşlar arasında koordinasyonu sağlamak.
İç güvenlik, dış güvenlik ve terörle mücadeleyi ilgilendiren konularda inceleme, araştırma ve toplantılar yapmak, yaptırmak, bunları değerlendirmek ve tekliflerde bulunmak.
Sıkıyönetim veya olağanüstü hal ilan edilen bölgelerde, sıkıyönetim veya olağanüstü hal ilanına esas olan konularda bilgileri derlemek, değerlendirmek ve bu hususlarda koordinasyonu sağlamak.
Görevleri ile ilgili konularda kamuoyunu bilgilendirici çalışmalar yapmak.
Görevleriyle ilgili konularda teşkil edilen kurulların sekreterlik hizmetlerini yürütmek.
Makamca verilen benzeri görevleri yapmak.
Madde 0004:
3056 sayılı Kanuna aşağıdaki ek madde eklenmiştir.
İptal ve ihdas edilen kadrolar:
EK MADDE 8- Ekli (1) ve (2) sayılı listelerde yer alan kadrolar iptal edilerek 190 sayılı Kanun Hükmünde Kararnamenin eki (I) sayılı cetvelin Başbakanlıkla ilgili bölümünden çıkarılmış, ekli (3) sayılı listede yer alan kadrolar ihdas edilerek 190 sayılı Kanun Hükmünde Kararnamenin eki (I) sayılı cetvelin Başbakanlıkla ilgili bölümüne eklenmiştir.
(1) SAYILI LİSTE
KURUMU: BAŞBAKANLIK
TEŞKİLATI: MERKEZ
İPTAL EDİLEN KADROLAR
SINIFI	UNVANI	KADRO
DERECESİ	TOPLAM
KADRO
ADEDİ
GİH	GÜVENLİK İŞLERİ BAŞKANI	1	1
UZMAN (ŞUBE MÜDÜRÜ)	1	4
MÜSTEŞARLIK BÜRO MÜDÜRÜ	3	1
ŞUBE MÜDÜRÜ	1	14
SAVUNMA UZMANI	2	2
ARAŞTIRMACI	1	2
PROGRAMCI	1	1
7	1
KORUMA VE GÜVENLİK AMİRİ	3	1
KORUMA VE GÜVENLİK ŞEFİ	3	1
4	1
5	2
6	2
ŞEF	3	26
AYNİYAT SAYMANI	3	1
4	1
MEMUR	5	10
7	6
8	9
9	6
10	6
AMBAR MEMURU	5	1
KORUMA VE GÜVENLİK GÖREVLİSİ	5	5
10	15
8	5
9	5
SATINALMA MEMURU	6	1
BİLGİSAYAR İŞLETMENİ	5	1
6	1
7	1
VERİ HAZIRLAMA VE KONTROL İŞLETMENİ	3	15
4	9
5	10
ŞOFÖR	5	2
6	2
7	3
8	2
10	2
11	2
SH	HEMŞİRE	1	1
TH	MİMAR	1	1
TEKNİSYEN	3	1
7	2
9	1
YH	TEKNİSYEN YARDIMCISI	5	3
HİZMETLİ	5	10
6	1
7	2
TOPLAM		202
(2) SAYILI LİSTE
KURUMU: BAŞBAKANLIK
TEŞKİLATI: DÖNER SERMAYE
İPTAL EDİLEN KADROLAR
SINIFI	UNVANI	KADRO
DERECESİ	TOPLAM
KADRO
ADEDİ
GİH	İŞLETME MÜDÜR YARDIMCISI	1	1
PROGRAMCI	2	1
4	1
KORUMA GÜVENLİK GÖREVLİSİ AMİRİ	3	1
ŞEF	3	1
5	1
AYNİYAT SAYMANI	3	1
MEMUR	5	5
6	2
9	1
KORUMA VE GÜVENLİK GÖREVLİSİ	5	3
8	1
TAHSİLDAR	5	1
6	1
BİLGİSAYAR İŞLETMENİ	3	2
5	2
6	1
7	2
VERİ HAZIRLAMA VE KONTROL İŞLETMENİ	3	3
4	3
6	3
7	3
ŞOFÖR	7	1
8	2
SH	HEMŞİRE	8	1
TH	TEKNİSYEN	8	1
YH	AŞÇI	7	1
KALORİFERCİ	8	1
TOPLAM		47
(3) SAYILI LİSTE
KURUMU: BAŞBAKANLIK
TEŞKİLATI: MERKEZ
İHDAS EDİLEN KADROLAR
SINIFI	UNVANI	KADRO
DERECESİ	SERBEST
KADRO
ADEDİ	TOPLAM
KADRO
ADEDİ
GİH	GÜVENLİK İŞLERİ GENEL MÜDÜRÜ	1	1	1
DAİRE BAŞKANI	1	4	4
MÜSTEŞARLIK ÖZEL KALEM MÜDÜRÜ	1	1	1
TOPLAM		6	6
Geçici Madde 0001:
Güvenlik İşleri Genel Müdürlüğünün 2006 yılı harcamaları, 5437 sayılı 2006 Yılı Merkezi Yönetim Bütçe Kanununun ilgili hükmüne göre yeni bir düzenleme yapılıncaya kadar, Başbakanlığın 2006 yılı bütçesinde yer alan Güvenlik İşleri Başkanlığına ait ödeneklerden karşılanır.
Madde 0005:
Bu Kanun yayımı tarihinde yürürlüğe girer.
Madde 0006:
Bu Kanun hükümlerini Bakanlar Kurulu yürütür.
Yükleyen: yasinuzunoglu
