5519 sayılı Dernekler Kanununda Değişiklik Yapılmasına Dair Kanun
Yayımlandığı Resmî Gazete Tarihi: 15.06.2006
Yayımlandığı Resmî Gazete Sayısı: 26199
Kabul Tarihi	08.06.2006
TÜRKİYE BÜYÜK MİLLET MECLİSİ BAŞKANLIĞINA
Dernekler Kanununda Değişiklik Yapılmasına Dair Kanun Teklifi ve Gerekçesi ilişikte sunulmuştur.
Gereğini arz ederim.
30.05.2006
GENEL GEREKÇE
5253 sayılı Dernekler Kanununun 27 nci maddesinin 3 üncü fıkrasının son cümlesi Anayasa Mahkemesinin 05.01.2006 tarih ve 2005/8 Esas 2006/1 K. sayılı kararı ile iptal edilmiştir. Bu nedenle, anılan Kanunun 27 nci maddesinde meydana gelen yasa boşluğunu doldurmak amacıyla bu düzenleme yapılmıştır. Böylece, 27 nci madde 3 üncü fıkrası gereğince, İçişleri Bakanı tarafından görevden uzaklaştırılan dernek organlarının yerine hangi şartlarla, kimlerin görevlendirileceği açıkça belirlenerek, kamu yararına çalışan derneklerde yönetim boşluğu meydana gelmesi önlenmiş olacaktır.
ANKARA MİLLETVEKİLİ EYYÜP SANAY VE 7 MİLLETVEKİLİNİN TEKLİFİ
DERNEKLER KANUNUNDA DEĞİŞİKLİK YAPILMASINA DAİR KANUN TEKLİFİ
Madde - 1.
04.11.2004 tarih ve 5253 sayılı Dernekler Kanununun 27 nci maddesinin üçüncü fıkrasından sonra gelmek üzere yeniden düzenlenen aşağıdaki fıkra eklenmiştir.
Dernek merkezinin bulunduğu ilin Valisi, görevden uzaklaştırılma kararının derneğe bildirilmesiyle eş zamanlı olarak, görevden uzaklaştırılan organların yerlerine; Türk Medeni Kanunu hükümlerine göre dernek merkezinin bulunduğu yerdeki sulh hukuk mahkemesinden kayyum atanmasını ister. Mahkeme bir hafta içinde, öncelikle dernek üyeleri arasından görevden uzaklaştırılanların sayısı kadar kayyum atanmasına karar verir ve bu kararda kayyumun görev ve yetkileri ile dernek tarafından kayyuma verilecek ücret de belirtilir. Kayyumun görevi dava sonucu verilen hüküm kesinleşinceye kadar devam eder. Çeşitli nedenlerle boşalan bu kayyumların yerine, aynı usulle yeni kayyum atanır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
İçişleri Komisyonu Raporu
T.B.M.M.
İçişleri Komisyonu
Esas No	2/800
Karar No	44
31.05.2006
TÜRKİYE BÜYÜK MİLLET MECLİSİ BAŞKANLIĞINA
Ankara Milletvekili Eyyüp Sanay ve 7 Milletvekilinin; Dernekler Kanununda Değişiklik Yapılmasına Dair Kanun Teklifi, Başkanlığınızca, 30.05.2006 tarihinde Komisyonumuza havale edilmiş ve Komisyonumuz, 31.05.2006 tarihli 37 nci toplantısında, İçişleri ve Adalet Bakanlıkları temsilcilerinin de katılımıyla Teklifi inceleyip görüşmüştür.
Bilindiği gibi 2004 yılında çıkarılan 5253 sayılı Dernekler Kanununun 27 nci maddesi kamu yararına çalışan dernekleri düzenlemektedir. 27 nci maddenin üçüncü fıkrası bu derneklerin denetlenmesini ve dernek üyeleri ile görevlilerinin görevden uzaklaştırılmasını düzenlemektedir. Fıkranın son cümlesine göre, görevden uzaklaştırılanların yerlerine, kesin hükme kadar, öncelikle dernek üyelerinden olmak üzere görevlendirme yapılacaktır. Bu düzenleme Anayasa Mahkemesinin 05.01.2006 günlü, E. 2005/8, K. 2006/2 kararıyla iptal edilmiş ve Mahkemenin 05.01.2006 günlü ve E. 2005/8, K. 2006/1 sayılı kararıyla da sonradan giderilmesi güç veya olanaksız durum ve zararların önlenmesi ve iptal kararının sonuçsuz kalmaması için düzenlemenin yürürlüğü durdurulmuştur. Teklif, Anayasa Mahkemesi Kararıyla ortaya çıkmış bulunan boşluğu gidermeye çalışmaktadır.
Teklifin tümü üzerindeki görüşmeler sırasında, Anayasa Mahkemesinin iptal kararıyla birlikte, görevden uzaklaştırılan dernek üye ve görevlilerinin yerlerine kimlerin atanacağı konusunda boşluk oluştuğundan bu tür bir yaptırımla karşılaşan derneklerin işleyişinde güçlükler yaşanacağı ve bu nedenle Teklifin bir an önce yasalaşması gerektiği belirtilmiştir.
Teklifin tümü üzerindeki bu görüşmelerden sonra Teklif ile gerekçesi benimsenmiş ve Teklifin maddelerinin görüşülmesine geçilmesi kararlaştırılmıştır.
Teklifin 1 inci maddesi ile Anayasa Mahkemesi tarafından iptal edilmiş olan 27 nci maddenin üçüncü fıkrasının son cümlesi madde metninden çıkarılmakta ve maddeye yeni bir fıkra eklenmektedir. Komisyonumuz çerçeve maddeyi bu durumu ifade edecek biçimde yeniden yazmıştır. Madde, Komisyonumuzca yeniden yazıldığı haliyle kabul edilmiştir.
Teklifin yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz, Genel Kurula sunulmak üzere arz olunur.
Madde 0001:
04.11.2004 tarihli ve 5253 sayılı Dernekler Kanununun 27 nci maddesinin üçüncü fıkrasının son cümlesi madde metninden çıkarılmış ve maddeye üçüncü fıkrasından sonra gelmek üzere aşağıdaki fıkra eklenmiştir.
Dernek merkezinin bulunduğu ilin valisi, görevden uzaklaştırılma kararının derneğe bildirilmesiyle eş zamanlı olarak, görevden uzaklaştırılan organların yerlerine; Türk Medeni Kanunu hükümlerine göre dernek merkezinin bulunduğu yerdeki sulh hukuk mahkemesinden kayyım atanmasını ister. Mahkeme bir hafta içinde, öncelikle dernek üyeleri arasından görevden uzaklaştırılanların sayısı kadar kayyım atanmasına karar verir ve bu kararda kayyımın görev ve yetkileri ile dernek tarafından kayyıma verilecek ücret de belirtilir. Kayyımın görevi dava sonucu verilen hüküm kesinleşinceye kadar devam eder. Çeşitli nedenlerle boşalan bu kayyımların yerine, aynı usûlle yeni kayyım atanır.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
