2350 sayılı 1319 Sayılı Emlak Vergisi Kanununda Değişiklik Yapılması Hakkında Kanun
Yayımlandığı Resmî Gazete Tarihi: 11.12.1980
Yayımlandığı Resmî Gazete Sayısı: 17187
Kabul Tarihi	08.12.1980
Madde 0001:
1319 sayılı Emlak Vergisi Kanununun 4 üncü maddesinin (m) fıkrası aşağıdaki şekilde değiştirilmiş ve maddenin sonuna aşağıdaki (r) fıkrası eklenmiştir.
m) Bakanlar Kurulunca vergi muafiyeti tanınan vakıflara ait binalar (Vakıf senedindeki cihete tahsis edilmek şartiyle);
r) Karşılıklı olmak şartiyle Uluslararası Andlaşmalar hükümlerine göre azınlık sayılan cemaatlara ait özel okul binaları,
Madde 0002:
Aynı Kanunun 6 ncı maddesi aşağıdaki şekilde değiştirilmiştir.
Köy Binaları İçin İstisna
Madde 6.- Köylerde mesken olarak kullanılan binaların vergi değerlerinin 300.000 lirası bu vergiden müstesnadır.
Ancak, bu istisna muayyen zamanlarda dinlenme amacıyla kullanılan ve daimi ikametgah vasfı bulunmayan meskenler için uygulanmaz.
Madde 0003:
Aynı Kanunun 8 inci maddesi aşağıdaki şekilde değiştirilmiştir.
Nispet
Madde 8.- Bina vergisinin nispeti binde 6 dır.
Mesken olarak kullanılan binalarda (Bina apartman ise apartman dairesinde) vergi nispeti binde 4 tür. Türkiye sınırları içinde birden fazla meskeni bulunanların meskenlerinden yalnız birine bu nispet uygulanır.
Şu kadar ki, yeniden inşa edilen bina veya binaların vergisi arsasının vergisinden az olamaz.
Madde 0004:
Aynı Kanunun 23 üncü maddesinin (a) fıkrası aşağıdaki şekilde değiştirilmiştir.
a) Bina, arsa ve araziler için 4 yılda bir defa (Bu süre Bakanlar Kurulu Kararı ile 1 yıla kadar indirilebilir) olmak üzere verilecek beyannameler, Maliye Bakanlığınca mükelleflerin genel beyana davet edildikleri tarihi takibeden bütçe yılının Mart, Nisan ve Mayıs aylarında,
Madde 0005:
Aynı Kanunun 26 ncı maddesinin ikinci fıkrası aşağıdaki şekilde değiştirilmiştir.
Bu Kanunda yazılı işler karşılığında; Maliye Bakanlığınca tespit edilen esaslar dahilinde ve yılda fert başına 750 lirayı geçmemek üzere köy muhtarlarına ve ihtiyar kurulu üyelerine ücret verilebilir.
Madde 0006:
Aynı Kanunun 27 nci maddesinin ikinci fıkrası ile 34 üncü maddesi yürürlükten kaldırılmıştır.
Madde 0007:
Aynı Kanunun 30 uncu maddesinin yedinci fıkrası aşağıdaki şekilde değiştirilmiştir.
Kanunla ve diğer mevzuatla yapılan kısıtlamaların neler olduğu, süresi, tevsiki ve kısıtlama koyan kamu organlarının görevleri ve sorumlulukları Maliye Bakanlığınca, Milli Eğitim, İmar ve İskan ve İçişleri Bakanlıklarının mütalaaları alınarak hazırlanacak bir yönetmelikle tanzim olunur.
Madde 0008:
Aynı Kanunun 32 nci maddesinin birinci fıkrası aşağıdaki şekilde değiştirilmiştir.
Madde 32.- Ek süreye rağmen beyanname verilmez ise, vergi 31 inci madde gereğince görevlendirilmiş memurlar marifetiyle takdir edilen vergi değerleri üzerinden idarece tarh edilir.
Madde 0009:
Aynı Kanunun 35 inci maddesi aşağıdaki şekilde değiştirilmiştir.
Ağır Kusur ve Kaçakçılık Cezasının Uygulanmayacağı:
Madde 35.- Bu Kanunun tatbikatında Vergi Usul Kanununun ağır kusur ve kaçakçılık cezaları ile ilgili hükümleri uygulanmaz.
Madde 0010:
Aynı Kanunun 36 ncı maddesi aşağıdaki şekilde değiştirilmiştir.
Vergi Dairesinin Yardımı
Madde 36.- Maliye Bakanlığı, gerekli gördüğü takdirde, tespit edeceği esaslar dahilinde, köy kıymet beyan defterlerinin doldurulması sırasında köy muhtarlığı ve belediye başkanlıklarına personel bakımından yardımda bulunabilir.
Madde 0011:
Aynı Kanunun 40 ıncı maddesi aşağıdaki şekilde değiştirilmiştir.
Bina ve Arazi Vergilerinde Zamanaşımı Süresinin Başlangıcı
Madde 40.- Beyan dışı kalan bina ve arazinin vergi ve cezalarında zamanaşımı, bu bina ve arazinin beyan edilmediğinin idarece öğrenildiği tarihi takip eden yılın başından itibaren başlar.
Madde 0012:
Aynı Kanuna aşağıdaki geçici 11, 12 ve 13 üncü maddeler eklenmiştir.
GEÇİCİ MADDE 11.- 1982 Bütçe Yılına rastlayan Emlak Vergisi genel beyan dönemi, 1980 Bütçe Yılına alınmış olup, müteakip genel beyanda bulunma süresi; 1980 yılı başlangıç kabul edilmek suretiyle, bu Kanunun 23 üncü maddesindeki esaslara göre hesaplanır.
1980 Yılı Bütçe Kanununun 10/E maddesine göre, Maliye Bakanlığınca aynı yıl yapılan beyana davet, bu Kanunun 23 üncü maddesine göre yapılmış genel beyana davet hükmündedir. Mezkur hükmün kapsamı dışında kalan yerlerdeki mükelleflerin bu Kanunun yürürlüğe girdiği ayı takip eden 3 aylık süre içinde genel beyana davetleri ve genel beyanda bulunmaları sağlanır.
1980 Yılı Bütçe Kanununun 10/E maddesine göre yapılan beyana davet üzerine 29.08.1980 tarihine kadar ve bu tarihi takip eden 2 aylık ek süre içinde beyanda bulunan mükellefler, 1981 yılının Ocak ayı sonuna kadar daha önce beyan ettikleri vergi değerlerini yükseltici yönden yeniden beyanda bulunabilirler. Bu beyanlar da genel beyan hükmünde kabul edilir.
Yukarıdaki esaslara göre beyanda bulunan mükelleflere Emlak Vergisi Kanununun 27 nci maddesinde belirtilen 2 aylık ek süre tanınmaz.
GEÇİCİ MADDE 12.- Emlak Vergisi Kanununun 4 üncü maddesine bu Kanunla eklenen (r) fıkrasında belirtilen binalar için 1972 yılından itibaren tarh ve tahakkuk ettirilen Emlak Vergileri ile bunlara bağlı zam ve cezalardan bu Kanunun yürürlük tarihinde henüz tahsil edilmemiş bulunanları terkin olunur.
GEÇİCİ MADDE 13.- 1319 Sayılı Emlak Vergisi Kanununun uygulanmaya başladığı tarihten önceki dönemlere ilişkin olarak il özel idarelerince tarh ve tahakkuk ettirilip henüz tahsil edilmemiş olan bina, arazi ve buna müteferri diğer vergi ve resimler ile ceza ve gecikme zamları tahsil edilmez. İdari ve mali yargı organlarındaki uyuşmazlıklar geri alınır, cebri kovuşturmaya ilişkin her türlü işlem kaldırılır.
Madde 0013: Yürürlük
Bu kanunun 12 nci maddesi yayımı tarihinde, diğer maddeleri 01.03.1981 tarihinde yürürlüğe girer.
Madde 0014: Yürütme
Bu Kanunu Maliye Bakanı yürütür.
Yükleyen: yasinuzunoglu
