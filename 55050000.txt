5505 sayılı Yüksek Öğrenim Kredi Ve Yurtlar Kurumu Kanununda Değişiklik Yapılması Hakkında Kanun
Yayımlandığı Resmî Gazete Tarihi: 26.05.2006
Yayımlandığı Resmî Gazete Sayısı: 26179
Kabul Tarihi	18.05.2006
TÜRKİYE BÜYÜK MİLLET MECLİSİ BAŞKANLIĞINA
Yüksek Öğrenim Kredi ve Yurtlar Kurumu Kanununda Değişiklik Yapılması Hakkındaki Kanun Teklifim gerekçesi ile birlikte ilişikte sunulmuştur.
Gereğini arz ederim.
V. Kile
Bitlis
GENEL GEREKÇE
Eğitim, bir ülkenin temel meselesi ve bir o kadar da temel meselelerin çözüm dinamosudur. Çağa ayak uydurabilmesinin ön şartıdır, eğitim. Adedi her geçen gün artan üniversitelerinde okuyan milyonlarca gencimizin büyük kısmı, eğitimini zor şartlarda devam ettirmektedir. Büyük çoğunluğu dar gelir grubuna mensup ailelerinden gelen gençlerin azimle ve kısıtlı parayla sürdürmeye çalıştığı eğitim hayatları, bize bir mucizeyi işaret etmektedir: Kıt kanaat yaşayabilme mucizesini.
AK Parti İktidarımızın en büyük desteklerinden biri, üniversite öğrencilerimize olmuştur. Kredi ve Yurtlar Genel Müdürlüğü aracılığıyla verilen kredi miktarı % 100 oranında zamla 45 milyon TL. den 90 milyon TL. ye çıkarılmıştır. Ayrıca kredi alan 494.000 öğrenci sayısı 520.000 e yaklaşmıştır. Bu Kanun Teklifi, Hükümetimizin bu yerinde icraatlarından yola çıkılarak düşünülmüştür. Hükümetimizin çözmeye çalıştığı işsizlik sorunu, en çok üniversite mezunu gençlerimizi etkilemektedir. Akademik eğitim aldığı halde çalışma alanı bulunmayan gencin bir de kredi borcunu ödemeye çalışması, bu kesim için zorluk doğurmaktadır. Binbir zorlukla elde ettikleri diplomalarını öğrencilik hatırası olarak duvara asan gençlerimiz, okul yıllarında aldıkları kredileri geri ödemek zorunda kalmaktadırlar. Herhangi bir gelire sahip bulunmayan bu gençlerimizin -küçük taksitlere bölünmüş de olsa- aldıkları kredileri bir işe başlamadan ödemeleri sıkıntı doğurmaktadır.
Bu Kanun Teklifi, ülkemizdeki işsizlik gerçeği göz önüne alınarak ve Hükümetimizin bu yöndeki değerli çalışmaları da unutulmayarak, borçlu gençlerimizin borçlarını daha rahat ödeyebilmeleri için yeni bir ödeme planı önermektedir.
BİTLİS MİLLETVEKİLİ VAHİT KİLER İN TEKLİFİ
YÜKSEK ÖĞRENİM KREDİ VE YURTLAR KURUMU KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde - 1.
16.08.1961 tarihli ve 351 sayılı Yüksek Öğrenim Kredi ve Yurtlar Kurumu Kanununun 16 ncı maddesinin ikinci fıkrasında geçen iki yıl ibaresi beş yıl ve dört yıl ibaresi yedi yıl olarak değiştirilmiş ve fıkranın sonuna aşağıdaki cümle eklenmiştir.
İhtiyaç doğması halinde, Millî Eğitim Bakanlığı ülkenin sosyal ve ekonomik koşullarını göz önünde bulundurarak, tüm kredi borçluları için beş yıllık süreyi yedi yıla, yedi yıllık süreyi dokuz yıla uzatabileceği gibi okulunu bitirmiş ve kredi borçları muaccel olmuş ve fakat işsiz olanlardan bu durumu belgeleyen kredi borçlularının ödeme tarihleri iş sahibi oldukları tarihe kadar Yüksek Öğrenim Kredi ve Yurtlar Kurumu tarafından birer yıllık sürelerle uzatılır.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
Millî Eğitim, Kültür, Gençlik ve Spor Komisyonu Raporu
T.B.M.M.
Millî Eğitim, Kültür, Gençlik ve Spor Komisyonu
Esas No	2/249
Karar No	31
23.06.2004
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 12.02.2004 tarihinde tali olarak Plan ve Bütçe, esas olarak Millî Eğitim, Kültür, Gençlik ve Spor Komisyonuna gönderilen Bitlis Milletvekili Vahit Kiler in; Yüksek Öğrenim Kredi ve Yurtlar Kurumu Kanununda Değişiklik Yapılması Hakkında Kanun Teklifi (2/249) Komisyonumuzun 02.06.2004 ve 23.06.2004 tarihli toplantılarında görüşülmüştür.
Her iki toplantımıza Yüksek Öğrenim Kredi ve Yurtlar Kurumu Genel Müdürü ile Maliye Bakanlığı, Yüksek Öğrenim Kredi ve Yurtlar Kurumundan yetkililer katılmışlardır.
Teklif; Yüksek Öğrenim Kredi ve Yurtlar Kurumundan öğrenim kredisi alan öğrencilerin, kredi borçlarını, eğitimlerini bitirdikleri tarihten itibaren beş yıl sonra ödemeye başlamalarını öngörmektedir. Ayrıca Kanunda yer alan dört yıllık süre yedi yıla uzatılmakta, ihtiyaç halinde Millî Eğitim Bakanlığının bu süreleri yedi ve dokuz yıla uzatabilmesine ve kredi borcu muaccel olanlardan işsiz olduklarını belgeleyenlerin borçlarının iş sahibi olana kadar Kurumca birer yıllık sürelerle uzatılmasına imkân tanımaktadır.
Bu Teklifle ilgili olarak Hükümet görüşü öncelikle okunmuştur. Teklif sahibi Bitlis Milletvekili Sayın Vahit Kiler de Hükümetin görüşüne katılmıştır.
Teklif üzerindeki görüşmelerde; Teklifin öğrenci lehine olması nedeniyle olumlu bakıldığı ancak süre ne olursa olsun iş bulamayan, sosyal güvencesi olmayan gençlerin yapabileceği fazla bir şey olmadığı, asgari ücret baz alınarak en az yarısı kadar öğrenciye kredi verilmesinin uygun olacağı, öğrenciye yapılacak asıl iyiliğin iş bulduktan sonra kredi borcunu ödeme yükümlülüğü getirilmesinin olduğu, üyelerimizce ifade edilmiştir.
Üniversiteyi bitiren gençler arasında işsizliğin giderek artmasının böyle bir çözümü gerektirdiğini belirtmişlerdir.
Ayrıca iş bulamayanlardan bu durumlarını belgelendirmelerinin istenmesinin onlar için bir yük olacağı, buna daha farklı bir çözüm bulunmasının uygun olacağı söylenmiştir.
Teklifle ilgili önerilerin değerlendirilmesi için bir alt komisyon kurulmasına oy birliği ile karar verilmiştir.
Komisyonumuzun 23.06.2004 tarihli toplantısında, alt komisyon raporu görüşülmüştür.
Alt komisyon metninin 1 inci maddesi üzerindeki görüşmelerde borçlunun bekleme sürelerinin lisansta iki, lisansüstü eğitimde üç yıla çıkarılması yönündeki öneri Komisyonumuzca kabul edilmiştir. 1 inci madde bu değişiklik doğrultusunda benimsenmiştir.
Alt komisyonca oluşturulan geçici madde, 1 inci maddede öngörülen değişiklik çerçevesinde düzenlenmek suretiyle Komisyonumuzca kabul edilmiştir.
Teklifin yürürlük ve yürütmeyi düzenleyen 2 ve 3 üncü maddeleri ile tümü oya sunulmuş ve Komisyonumuzca oy birliği ile kabul edilmiştir.
Raporumuz, Genel Kurulun tasviplerine sunulmak üzere Yüksek Başkanlığa saygı ile arz olunur.
ALT KOMİSYON RAPORU
Esas No	2/249
09.06.2004
MİLLÎ EĞİTİM, KÜLTÜR, GENÇLİK VE SPOR KOMİSYONU BAŞKANLIĞINA
Bitlis Milletvekili Vahit Kiler in Yükseköğrenim Kredi ve Yurtlar Kanununda Değişiklik Yapılması Hakkında Kanun Teklifi (2/249), üzerinde 02.06.2004 tarihindeki ilk görüşmeler sonucu oluşturulan Alt Komisyonumuz Başkanlığa İzmir Milletvekili Prof. Dr. Mehmet Tekelioğlu nu seçerek, 09.06.2004 tarihinde çalışmalarını tamamlamıştır.
Çalışmalara Maliye Bakanlığı ile Yükseköğrenim Kredi ve Yurtlar Kurumu temsilcileri katılmışlardır.
Yapılan görüşmelerde; borçlunun bekleme süreleri lisans eğitiminde bir, lisansüstü eğitiminde iki yıla indirilmiştir. Bu süreler kredi borçlusuna borcunu bildirmek için yeterli görülmüştür.
Kredi borçlusunun herhangi bir sosyal güvenlik kuruluşuyla ilk defa ilişkilendirildiğinin tespitine kadar ve talep etmesi halinde endeks uygulanmak suretiyle ödemenin birer yıllık süreler halinde Kurumca ertelenmesi benimsenmiştir. Böylece hem borçlunun işsiz olduğunu belgelendirme külfetinden kurtarılması, hem de endeks uygulanmak suretiyle işsiz olanların borç ödeme gibi bir yükün altına girmelerinin önlenmesi amaçlanmıştır.
Borç ödemeyle ilgili bir ve iki yıllık bekleme süreleri Kanunun yayımı tarihinden sonra kredi alacaklar için uygulanacaktır. Ancak borç ödemeyle ilgili esaslar yayımı tarihinde yürürlüğe girecek ve borcu olan herkesi kapsayacaktır.
Borcun toptan ödenmesi halinde yapılacak uygulamayı belirleme Kanunla Yönetim Kuruluna bırakılmıştır.
Alt komisyonumuz konuyu hem Sosyal Devlet ilkesi hem de uygulamanın Maliyeye getireceği yük çerçevesinde değerlendirmiş ve yukarıda belirtilen esaslar doğrultusunda ulaştığı sonuçları ilişikte sunulan metin halinde düzenlemiştir
Raporumuz, Millî Eğitim, Kültür, Gençlik ve Spor Komisyonu Başkanlığına saygı ile arz olunur.
Madde 0001:
16.08.1961 tarihli ve 351 sayılı Yüksek Öğrenim Kredi ve Yurtlar Kurumu Kanununun 16 ncı maddesinin ikinci fıkrası aşağıdaki şekilde değiştirilmiş ve aşağıdaki fıkralar üç ve dördüncü fıkra olarak eklenmiştir.
Öğrenci, borcunu öğrenim gördüğü öğretim kurumunun normal öğrenim süresinin bitiminden itibaren iki yıl (öğrencinin lisansüstü eğitim yapması halinde üç yıl) sonra başlamak üzere, kredi aldığı sürenin yarısı kadar sürede ve aylık dönemler halinde Kuruma ödemek zorundadır.
Borçlunun Emekli Sandığı, SSK, Bağ-Kur veya sosyal güvenlik kuruluşu niteliğindeki başka kuruluşlarla ilk defa ilişkilendirildiğinin tespitine kadar, ilgilinin talebi halinde borcunu ödemesi, kredi alma süresinin bitiminden itibaren endeks uygulanmak suretiyle ve birer yıllık sürelerle Kurumca uzatılabilir.
Katkı kredisi borcu ödemelerinde de aynı esaslar uygulanır.
Geçici Madde 0001:
Borcu ödemedeki iki ve üç yıllık bekleme süreleri ile aylık dönemler halinde Kuruma yapılacak ödemeler bu Kanunun yayımı tarihinden sonra kredi alacak öğrenciler için uygulanır.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
