5082 sayılı Askeri Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun
Yayımlandığı Resmî Gazete Tarihi: 31.01.2004
Yayımlandığı Resmî Gazete Sayısı: 25361
Kabul Tarihi	27.01.2004
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-771/5768
29.12.2003
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 5.12.2003 tarihinde kararlaştırılan Askerî Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
18.12.1981 tarihli ve 2565 sayılı Askerî Yasak Bölgeler ve Güvenlik Bölgeleri Kanunu gereğince Türkiye kara hudutları boyunca birinci ve ikinci derece kara askerî yasak bölgeler kurulmuştur. Söz konusu askerî yasak bölgeler içerisinde Ağrı Dağı, Ani Harabeleri, Artvin-Camili bölgesi gibi tarihî ve turistik yerler bulunmaktadır. Bu tarihî ve turistik yerleri ziyaret eden yerli ve yabancı turistlerin fotoğraf ve film çekim taleplerine, 2565 sayılı Askerî Yasak Bölgeler ve Güvenlik Bölgeleri Kanununun 7 nci maddesinin (1) numaralı fıkrasının (e) bendi ile 9 uncu maddesinin birinci fıkrasının (h) bendi gereğince izin verilememektedir. Bu da anılan bölgelerin turizmini, tanıtımını ve kalkınmasını olumsuz etkilemektedir.
Türk vatandaşlarının ikinci derece kara askerî yasak bölgeler içerisinde oturmaları, seyahat etmeleri, ziraî faaliyetlerini ve sanatlarını icra etmeleri serbest olduğundan, Türk vatandaşlarının bu bölgelerde fotoğraf ve film çekimi yapmalarının kontrolünde güçlüklerle karşılaşılmaktadır.
2565 sayılı Askerî Yasak Bölgeler ve Güvenlik Bölgeleri Kanunu, birinci ve ikinci derece kara askerî yasak bölgeleri içerisinde fotoğraf ve film çekimi gibi konularda Genelkurmay Başkanlığı tarafından izin verilebileceğine dair bir istisna tanımamıştır. Bu şekilde bir istisnanın tanınmaması, ülkenin tanıtımına ve turizmine zarar verecek nitelikte değerlendirilmektedir.
Tasarı ile; ülkemizin tanıtımına ve turizme katkı sağlamak amacıyla, birinci ve ikinci derece kara askerî yasak bölgeleri içerisinde fotoğraf ve film çekimi gibi konularda günümüz şartları dikkate alınarak, Genelkurmay Başkanlığı tarafından izin verilebilmesine imkân sağlanması amaçlanmaktadır.
HÜKÜMETİN TEKLİF ETTİĞİ METİN
ASKERÎ YASAK BÖLGELER VE GÜVENLİK BÖLGELERİ KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
18.12.1981 tarihli ve 2565 sayılı Askerî Yasak Bölgeler ve Güvenlik Bölgeleri Kanununun 7 nci maddesinin (1) numaralı fıkrasının (e) bendi aşağıdaki şekilde değiştirilmiştir.
e) Bölgenin fotoğraf ve filminin çekilmesi, harita, resim ve krokisinin yapılması, not alınması veya harita uygulaması gibi faaliyetlerde bulunulması, bölgenin savunma ve güvenlik tedbirlerini aksatacak, bozacak ve açıklayacak cihazlar kullanılması, bu amaçla görevlendirilmiş olanlar ile Genelkurmay Başkanlığı tarafından izin verilmiş olanlar dışındakilere yasaktır.
Madde 0002:
2565 sayılı Kanunun 9 uncu maddesinin birinci fıkrasının (h) bendi aşağıdaki şekilde değiştirilmiştir.
h) Bölge içindeki askerî tesislerin ve bölgeden birinci derece kara askerî yasak bölgelerinin dürbünle gözetlenmesi, bölgenin fotoğraf ve filminin çekilmesi, harita, resim ve krokisinin yapılması, not alınması veya harita uygulaması gibi faaliyetlerde bulunulması, bölgenin savunma ve güvenlik tedbirlerini aksatacak, bozacak ve açıklayacak cihazlar kullanılması, bu amaçla görevlendirilmiş olanlar ile Genelkurmay Başkanlığı tarafından izin verilmiş olanlar dışındakilere yasaktır.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
MADDE GEREKÇELERİ
Madde 0001:
Madde ile; birinci derece kara askerî yasak bölgeleri içerisinde, fotoğraf ve film çekimi gibi konularda Genelkurmay Başkanlığı tarafından izin verilebilmesine olanak sağlanmaktadır.
Madde 0002:
Madde ile; ikinci derece kara askerî yasak bölgeleri içerisinde, fotoğraf ve film çekimi gibi konularda Genelkurmay Başkanlığı tarafından izin verilebilmesine imkân sağlanmaktadır.
Madde 0003:
Yürürlük maddesidir.
Madde 0004:
Yürütme maddesidir.
Millî Savunma Komisyonu Raporu
T.C.
Millî Savunma Komisyonu
Esas No	1/729
Karar No	14
13.01.2004
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak 29.12.2003 tarihinde Türkiye Büyük Millet Meclisi Başkanlığına sunulan ve Başkanlıkça 5.1.2004 tarihinde esas komisyon olarak Komisyonumuza havale edilen 1/729 esas no.lu Askeri Yasak Bölgeler ve Güvenlik Bölgeleri Kanununda Değişiklik Yapılmasına Dair Kanun Tasarısı Komisyonumuzun 8.1.2004 tarihinde yaptığı 10 uncu birleşiminde Millî Savunma, Maliye, İçişleri ve Adalet bakanlıkları ile Genelkurmay Başkanlığı temsilcilerinin de katılmalarıyla incelenip görüşülmüştür.
Tasarı ve gerekçesi incelendiğinde;
Askerî Yasak Bölgeler ve Güvenlik Bölgeleri Kanunu gereğince ülkemiz kara hudutları boyunca ilan edilmiş bulunan birinci ve ikinci derece kara askerî yasak bölgeler kurulduğu,
Bu bölgeler içinde yeralan Ağrı Dağı, Ani Harabeleri, Artvin Camili Bölgesi gibi tarihî ve turistik yerleri ziyaret eden yerli ve yabancı turistlerin fotoğraf ve film çekme taleplerine söz konusu Kanun gereğince izin verilemediği,
İkinci derece kara askerî yasak bölgelerde oturan Türk vatandaşlarının ise fotoğraf ve film çekimi yapmalarının da takibinin mümkün olmadığı,
Tasarı ile ülkemizin tanıtımına ve turizme katkı sağlamak amacıyla, birinci ve ikinci derece kara askerî yasak bölgeleri içinde fotoğraf ve film çekimi gibi konularda günümüz şartları dikkate alınarak, Genelkurmay Başkanlığı tarafından izin verilmesi imkânının getirildiği,
Görülmektedir.
Komisyonumuzdaki görüşmelerde Hükümet adına yapılan açıklamalarda;
Türk Silâhlı Kuvvetleri mevzuatında yurt savunmasına yönelik olarak birinci ve ikinci derece askerî yasak bölgeler bulunduğu,
Kriter olarak sınıra uzaklığın kullanıldığı bu bölgelerin Bakanlar Kurulu kararı ile ilan edildiği, bu kararların da gizli olduğu ve Resmî Gazetede yayımlanmadığı,
Bu bölgelerde fotoğraf ve film çekiminin yasak olmasının turizme olumsuz etkileri nedeniyle bu Tasarının hazırlandığı,
İfade edilmiştir.
Tasarının gerekçesinin okunmasının ardından Komisyonumuzda yapılan görüşmelerde;
Tasarının olumlu bulunduğu, özellikle de sınır illeri milletvekillerinin bu sorunu bizzat yaşadıkları, ancak aynı sorunun sınır kapılarında da geçerli olduğu ve sınır kapılarının da kapsam içinde olup olmadığı,
Dile getirilmiştir.
Hükümet adına yapılan tamamlayıcı açıklamalarda gerekçede somut örnek olarak sayılanların dışında da sıkıntı yaşanan yerler için izin verilebilmesi konusunda Genelkurmay Başkanlığına genel bir yetki verildiği belirtilmiştir.
Tasarının tümü üzerindeki görüşmelerin ardından maddelerine geçilmesi kabul edilmiş ve Tasarının 1 ve 2 nci maddeleri ile yürürlük ve yürütmeye ilişkin 3 ve 4 üncü maddeleri Komisyonumuzca aynen kabul edilmiştir.
Raporumuz Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
18.12.1981 tarihli ve 2565 sayılı Askerî Yasak Bölgeler ve Güvenlik Bölgeleri Kanununun 7 nci maddesinin (1) numaralı fıkrasının (e) bendi aşağıdaki şekilde değiştirilmiştir.
e) Bölgenin fotoğraf ve filminin çekilmesi, harita, resim ve krokisinin yapılması, not alınması veya harita uygulaması gibi faaliyetlerde bulunulması, bölgenin savunma ve güvenlik tedbirlerini aksatacak, bozacak ve açıklayacak cihazlar kullanılması, bu amaçla görevlendirilmiş olanlar ile Genelkurmay Başkanlığı tarafından izin verilmiş olanlar dışındakilere yasaktır.
Madde 0002:
2565 sayılı Kanunun 9 uncu maddesinin birinci fıkrasının (h) bendi aşağıdaki şekilde değiştirilmiştir.
h) Bölge içindeki askerî tesislerin ve bölgeden birinci derece kara askerî yasak bölgelerinin dürbünle gözetlenmesi, bölgenin fotoğraf ve filminin çekilmesi, harita, resim ve krokisinin yapılması, not alınması veya harita uygulaması gibi faaliyetlerde bulunulması, bölgenin savunma ve güvenlik tedbirlerini aksatacak, bozacak ve açıklayacak cihazlar kullanılması, bu amaçla görevlendirilmiş olanlar ile Genelkurmay Başkanlığı tarafından izin verilmiş olanlar dışındakilere yasaktır.
Madde 0003:
Bu Kanun yayımı tarihinde yürürlüğe girer.
Madde 0004:
Bu Kanun hükümlerini Bakanlar Kurulu yürütür.
Yükleyen: yasinuzunoglu
