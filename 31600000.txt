3160 sayılı Emniyet Teşkilatı Uçuş ve Dalış Hizmetleri Tazminat Kanunu
Yayımlandığı Resmî Gazete Tarihi: 05.03.1985
Yayımlandığı Resmî Gazete Sayısı: 18685
Kabul Tarihi	28.02.1985
Madde 0001: Amaç
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Bu Kanunun amacı, Emniyet Genel Müdürlüğünde kadrolu veya sözleşmeli olarak görevli pilot, pilot adayı ve uçuş ekibi ile kurbağa adam ve kurbağa adam adaylarının hizmet müddetlerinin, kendilerine ödenecek tazminatlar ile bu tazminatların ödenmesine dair esas ve usûllerin düzenlenmesidir.
Madde 0002: Kapsam
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Bu Kanun, Emniyet Genel Müdürlüğünde kadrolu veya sözleşmeli olarak görevli pilot, pilot adayı ve uçuş ekibi personeli ile kurbağa adam ve kurbağa adam adayları hakkında uygulanır.
Madde 0003: Tanımlar
Bu Kanunda geçen tabirler aşağıda açıklanmıştır.
(Bent 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Pilot ve pilot adayı: Yurt içi veya yurt dışında uçuş okulu veya kurslarından usûlüne göre pilotluk sertifikası alan ve sertifikası Emniyet Genel Müdürlüğünce usûlüne göre onaylanan emniyet personeline pilot; pilot olmak için sayılan yerlerde fiilen uçuş eğitimine başlayan emniyet personeline de pilot adayı denir.
Uçuş ekibi: Uçmakta olan bir hava vasıtasının içinde pilot ile beraber bulunarak hava vasıtasının uçurulmasında görev almasının gerekli olduğu, Emniyet Genel Müdürlüğü Havacılık Daire Başkanlığınca onaylanan uçucu emniyet personelidir.
Uçuş hizmet müddeti: Uçucuların, okul veya uçuş kurslarında ilk uçuşa başlama tarihinden itibaren uçuculuktan ayrılmalarına kadar geçen uçuculuk müddetleridir.
Kıstas aylık: (30.07.1988 tarih ve 338 sayılı KHK. nin 7 nci maddesiyle değişen şekli. Aynen kabul: 08.06.1989 - 3570/9 md.) En yüksek Devlet memuru aylığının (ek gösterge dahil) brüt tutarıdır.
(Bent 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Hizmet yılı: Uçuş ve dalış hizmet yılı veya yıl deyimi 1 Eylül tarihinde başlayıp 31 Ağustos tarihinde biten 12 aylık dönemi kapsar.
(f ve g Bentleri 05.04.2007 tarih ve 26484 sayılı Resmi Gazetede yayımlanan Kanun ile Eklenmiştir)
Kurbağa adam ve kurbağa adam adayı: Emniyet Genel Müdürlüğünün düzenlemiş olduğu polis kurbağa adam kurslarını başarıyla bitirerek sertifika alan veya yurt içi-yurt dışı dalış okulu kurslarından sertifika alan ve sertifikası Emniyet Genel Müdürlüğünün yapacağı sınavdan sonra usûlüne göre onaylanan emniyet personeline kurbağa adam; kurbağa adam olmak için sayılan yerlerde fiilen dalış eğitimine başlayan emniyet personeline de kurbağa adam adayı denir.
Kurbağa adam hizmet süresi: Kurbağa adamların Emniyet Genel Müdürlüğünün düzenlemiş olduğu polis kurbağa adam kurslarında dalışa başlama tarihinden itibaren kurbağa adamlıktan ayrılmalarına kadar geçen süredir.
Madde 0004: Uçucu ve kurbağa adamlara ödenecek tazminat
(Madde 13.01.2012 tarih ve 28172 sayılı Resmi Gazetede yayımlanan 6266 Saylıı Kanun ile Değişmiştir.)
Emniyet Genel Müdürlüğünde görev yapan pilot ve pilot adaylarına kıstas aylığının uçuş hizmet yılı 15 yıl ve daha yukarı olanlar için % 95'i, uçuş hizmet yılı 15 yıldan az olanlar için kıstas aylığın % 83'ü, uçuş ekibi personeline kıstas aylığın % 71'i, kurbağa adam ve kurbağa adam adaylarına kıstas aylığın % 67'si üzerinden bu Kanuna ek cetvelde hizmet yılları (adaylar için birinci hizmet yılı) karşılığında gösterilen nispette aylık uçuş veya dalış tazminatı ödenir.
Madde 0005: Diğer görevlilere ödenecek tazminat
Bir görevin ifası veya hava vasıtasının kontrol ve tecrübesi maksadıyla, hava vasıtası içinde fiilen uçan pilot, pilot adayları ve uçuş ekibi dışında olup aylık uçuş tazminatı almayan, Emniyet Genel Müdürlüğünce görevlendirilmiş personele her uçuş saati başına kıstas aylığının % 1 i oranında tazminat ödenir. Ancak bu şekilde görev yapanlara bir ay içinde ödenecek tazminat miktarı kıstas aylığının % 10 unu geçemez.
Madde 0006: Tazminatın ödenme şartları ve kesilmesi
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
a) Pilotların ve uçuş ekibi personelinin aylık uçuş tazminatı alabilmeleri için bir yılda en az;
1. Uçuş hizmeti 10 yıldan az veya tüm uçuşu 1500 saatin altında olanların 60 saat,
2. Uçuş hizmeti 10-20 yıl veya tüm uçuşu 1500-2500 saat arasında olanların 30 saat,
3. Uçuş hizmeti 20 yıldan veya tüm uçuşu 2500 saatten fazla olanların 15 saat,
uçuş yapmaları şarttır.
b) Kurbağa adamların aylık dalış tazminatı alabilmeleri için bir yılda en az;
1. Dalış hizmeti 10 yıldan az veya tüm dalışı 1500 saatin altında olanların 60 saat,
2. Dalış hizmeti 10-20 yıl veya tüm dalışı 1500-2500 saat arasında olanların 30 saat,
3. Dalış hizmeti 20 yıldan veya tüm dalışı 2500 saatten fazla olanların 15 saat,
dalış yapmaları şarttır.
c) Yıllık mecburi uçuş veya dalış saatini tamamlayamayanların uçuş veya dalış tazminatlarının % 50 si müteakip hizmet yılı başlangıcından itibaren kesilir. Normal tazminat, önceki yıldan noksan kalan müddet veya miktarının tamamlanmasını takip eden aybaşından itibaren ödenmeye başlanır.
d) Uçuş veya dalış hizmetlerine dair görevler sırasındaki kazalar ve diğer sağlık sebepleri sonucunda istirahatı gerektiren rapor alan veya geçici olarak uçuştan ve dalıştan başka hizmetlere nakledilen uçuş ekibi, pilot ve kurbağa adamlara iki yıl müddet ile son aldıkları aylık tazminat ödenir. Bu müddetler, uçuş ve dalış hizmetlerinden sayılır. Bu müddet zarfında uçuş ve dalış mecburiyeti aranmaz. İki yıldan fazla ara verilmesi halinde, aylık uçuş ve dalış tazminatı kesilir. Bunlar tekrar göreve başladıklarında diğer şartları taşıyorlarsa aylık tazminat, göreve başladıkları tarihi takip eden aybaşından itibaren ödenir.
e) Aylık tazminatlar aybaşında peşin olarak ödenir ve damga vergisi hariç hiçbir vergiye tâbi değildir.
f) (a) fıkrası kapsamına giren personele aynı bentte belirtilen zorunlu uçuş saatinden fazla uçtukları her uçuş saati için uçuş hizmet yılının son ayındaki uçuş tazminatının %7 si (1) oranında ayrıca her yıl toptan ödeme yapılır. Bu ödemenin yapılmasında 80 saatten fazla uçuşlar dikkate alınmaz. Bu şekilde ödenen tazminat, damga vergisi hariç hiçbir vergiye tâbi tutulmaz.
(Paragraf 13.01.2012 tarih ve 28172 sayılı Resmi Gazetede yayımlanan 6266 Sayılı Kanun ile Eklenmiştir) Ancak, görev ve hizmet ihtiyaçları nedeniyle Emniyet Genel Müdürlüğünce belirlenen ve İçişleri Bakanlığınca onaylanan bilfiil uçuş gerektirmeyen kadro görev yerlerine atanan veya bu kadro görev yerlerinde görevlendirilenlerden, 10'uncu uçuş hizmet yılını tamamlamış ve toplam uçuşu 1000 saatten fazla olan pilot ve uçuş ekibi personeline (a) fıkrasında belirtilen zorunlu uçuş saatlerini tamamlamaları şartı ile 80 saatlik uçuş karşılığının % 80'i yıllık uçuş tazminatı olarak ödenir. Bu şekilde ödenen tazminat damga vergisi hariç hiçbir vergiye tabi tutulmaz.
g) Diğer kamu kurum ve kuruluşlarında çalışan pilot, pilot adayı, uçuş ekibi, kurbağa adam ve kurbağa adam adayı personeline, sözleşmeli olarak çalışanlar dahil, bu Kanunda belirtilen esaslar çerçevesinde durumlarına uygun tazminat ödenir.
h) (Fıkra 13.01.2012 tarih ve 28172 sayılı Resmi Gazetede yayımlanan 6266 Sayılı Kanun ile Eklenmiştir) Emniyet Genel Müdürlüğünce İçişleri Bakanlığının onayı alınmak kaydıyla bu maddede belirtilen yıllık zorunlu uçuş süreleri malzeme, araç ve teknik zorunluluk veya imkânsızlıklar nedeniyle veya olağanüstü durumlarda azaltılabilir. 20 uçuş hizmet yılı veya 2500 saatten fazla uçuşu olan pilot ve uçuş ekibi personeli için statü ve hakları saklı kalmak üzere 3 yıla kadar yıllık zorunlu uçuş süre ve miktarları aranmayabilir. (1) (01.09.2016 Tarih ve 29818 Sayılı Resmi Gazetede Yayımlanan 674 Sayılı Khk ile [6758 Sayılı Kanun ile Aynen Kabul] %5.5 i ibaresi %7 si şeklinde değiştirilmiştir.)
Madde 0007: Yıpranma tazminatı
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Yıpranma tazminatının ödenme usûl ve şartları aşağıda gösterilmiştir:
a) Emniyet Genel Müdürlüğünün teklifi ve İçişleri Bakanının onayı ile;
1. Sekiz uçuş hizmet yılını tamamladıktan sonra daimî olarak diğer görevlere nakledilen pilotlara,
2. Oniki uçuş hizmet yılını tamamladıktan sonra daimî olarak diğer görevlere nakledilen uçuş ekibi personeline,
3. Amir sınıfı kurbağa adamlardan sekiz dalış hizmet yılını, memur sınıfı kurbağa adamlardan oniki dalış hizmet yılını tamamladıktan sonra dalış hizmeti görevi alamayacak duruma gelen ve daimî olarak diğer görevlere nakledilen kurbağa adamlara,
b) Uçuş veya dalış hizmetleri ile ilgili görevler sırasındaki kazalar sonucunda veya diğer sağlık sebepleriyle yetkili sağlık kurumları raporlarına dayanılarak daimî olarak diğer görevlere nakledilen uçuculara ve kurbağa adamlara,
Emniyet Genel Müdürlüğünde görevli oldukları müddetçe uçuş ve dalış görevlerinden ayrıldıkları tarihteki derece ve kademelerinin ödeme tarihindeki karşılığının (ek gösterge dahil) % 10 u tutarında aylık yıpranma tazminatı on yıl süreyle ödenir.
Diğer görevlere nakledilen bu personel bulunduğu görevle ilgili diğer tazminatlardan da yararlandırılır.
Disiplinsizlik sebebiyle bu madde kapsamına girenlere veya kendi istekleriyle ayrılanlara yıpranma tazminatı ödenmez.
Madde 0008: Öğretmenlere verilecek yetiştirme ikramiyesi
Uçuş okulu ve kursu öğrencilerini, aynı hava vasıtasında fiilen uçurmak suretiyle yetiştiren kadrolu ve sözleşmeli uçuş öğretmenleri ile Emniyet Genel Müdürlüğü havacılık birimlerinde çift kumandalı hava vasıtalarında, atış, alet, intibak ve standardizasyon uçuş öğretmenliği yapanlara, öğretmenlik uçuş saati başına, kıstas aylığının binde altısı(1) yetiştirme ikramiyesi olarak ödenir. Bu ikramiye öğretmenliğin yapıldığı ayın sonunda verilir.
(Fıkra 05.04.2007 tarih ve 26484 sayılı Resmi Gazetede yayımlanan Kanun ile Eklenmiştir)
Emniyet Genel Müdürlüğünün düzenlemiş olduğu kurbağa adam kurslarında öğrencileri fiilen dalmak suretiyle yetiştiren öğretmenlerin her dalış saati başına, kıstas aylığının binde altısı(1) yetiştirme ikramiyesi olarak ayrıca ödenir. Bu ikramiye, öğretmenliğin yapıldığı ayın sonunda verilir.
(1) 13.01.2012 tarih ve 28172 Sayılı Resmi Gazetede Yayınlanan 6266 Sayılı Kanun ile binde üçü ibareleri binde altısı şeklinde değiştirilmiştir.
Madde 0009: Hizmet müddetinin hesabı
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Uçuş ve dalış hizmet müddetlerinin hesabında başlangıç tarihi, okul veya kurslarda ilk uçuşa veya dalışa başlanılan tarihtir.
Uçuştan ve dalıştan ayrılma tarihi ise durumlarına göre;
a) Emniyet Genel Müdürlüğünün teklifinin İçişleri Bakanınca onay tarihi,
b) Sağlık kurulu raporunun tasdik tarihi,
c) Uçuculardan ve kurbağa adamlardan istekleri üzerine ayrılmaları kabul edilenlerin dilekçe tarihidir.
Uçuş ve dalış hizmet süreleri hizmet yılı başlangıcına göre tespit edilir. Yıl hesabında 6 ay veya daha fazla müddetler tam yıl sayılır. 6 aydan az müddetler dikkate alınmaz.
Madde 0010: Şehitlik ve engellilik (1) tazminatı
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
a) Pilot, pilot adayı ve uçuş ekibi personelinin uçuş hizmeti faaliyetlerinden,
b) Kurbağa adamlar ile kurbağa adam adaylarının kurbağa adam hizmeti faaliyetlerinden,
c) Hangi meslek ve sınıftan olursa olsun; vazifeli olarak hava veya deniz vasıtasında bulunan emniyet personeli ile bir emniyet hizmetinin ifası için bu vasıtalarda bulunanların, vasıtada bulundukları sırada,
şehit olmaları, engelli hâle gelmeleri (1) veya yaralanmaları halinde kendilerine veya kanunî mirasçılarına, bu Kanun hükümleri uyarınca tazminat ödenir.
Emniyet Genel Müdürlüğü Havacılık Dairesi Başkanlığına bağlı olarak görev alan sözleşmeli pilot ve sözleşmeli uçuş ekibi personeli ile Emniyet Genel Müdürlüğü Koruma Dairesi Başkanlığına bağlı olarak görev alan sözleşmeli kurbağa adam personeli, bu Kanunun engellilik (1) ve şehitlik tazminatı ile ilgili hükmünden aynen istifade eder.
Bu Kanundan yararlanan personel ayrıca 2330 sayılı Nakdi Tazminat ve Aylık Bağlanması Hakkında Kanundan istifade edemez. (1) sakatlık ve sakat kalmaları İbareleri 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle engellilik ve engeli hale gelmeleri olarak değişmiştir.
Madde 0011: Tazminat miktarı
(Fıkra 13.01.2012 tarih ve 28172 sayılı Resmi Gazetede yayımlanan Kanun ile Değişmiştir.) Şehit olanların kanuni mirasçılarına kıstas aylığın 100 katı,
(Fıkra 13.01.2012 tarih ve 28172 sayılı Resmi Gazetede yayımlanan Kanun ile Değişmiştir.) Yaşamak için gerekli hareketleri yapmaktan aciz ve hayatını başkasının yardım ve desteği ile sürdürebilecek şekilde malul olanlara kıstas aylığın 200 katı, diğerlerine ise vazife malulü olanlar hakkında esas alınan 13/7/1953 tarihli ve 1053 sayılı Vazife Malullüklerinin Nevileri ile Dereceleri Hakkındaki Nizamnamede gösterilen engellilik (1) derecelerine göre (a) bendinde belirtilen tutarın;
1 inci dereceye % 75'i,
2 nci dereceye % 65'i,
3 üncü dereceye % 55'i,
4 üncü dereceye % 45'i,
5 inci dereceye % 35'i,
6 ncı dereceye % 25'i,
Yaralanma ve engellilik durumları (b) bendinde gösterilen derecelerde olmamakla birlikte görevlerinden ayrılmalarına sebep olmuş ise, (a) bendinde belirtilen miktarın % 20 si, Tutarında maddi ve manevi tazminat ödenir. Bu tazminatın tespitine esas tutulacak kıstas aylık, engelli hâle gelmeye (1) veya şehitliğe sebep olan olayın meydana geldiği tarihteki kıstas aylıktır.
(a) bendi esaslarına göre tespit edilen tazminatın kanuni mirasçılarına intikalinde; şehidin eş ve füruu veya yalnızca füruu ile içtima eden ve ölüm tarihinde sağ olan ana ve babanın her birine ayrı ayrı olmak üzere % 10 tutarındaki kısmı verildikten sonra kalanı içtima eden diğer mirasçılara ödenir. Diğer hallerde miras hükümleri uygulanır. Ancak, ana ve babaya verilen tazminat çocukların herbirine ödenen tazminattan fazla olamaz.
(1) sakatlık ve sakatlanma İbareleri 03.05.2013 Tarih ve 28636 Sayılı Resmi Gazetede Yayımlanan 6462 Sayılı Kanun İle engellilik ve engelli hale gelmeye olarak değişmiştir.
Madde 0012: Statünün kaybı
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Emniyet Genel Müdürlüğünce uçuş personelinden teşkil olunacak Uçuş Kıymetlendirme Kurulu ve kurbağa adam personelinden teşkil olunacak Dalış Kıymetlendirme Kurulu kararları ve İçişleri Bakanının tasdiki ile uçucu ve kurbağa adamlardan görevlerinin gerektirdiği nitelikleri kaybettikleri veya görev isteklerini yerine getirmedikleri anlaşılanların bu statülerine son verilir.
Madde 0013: Kaza - kırımdan sorumlu personele uygulanacak işlemler
Meydana gelen kaza - kırım olaylarında hava aracı içinde bulunan pilotlar ve diğer uçucu personel, pilotaj ve diğer idari hatalar nedeniyle meydana gelen zararı tazminle sorumlu olmazlar. Ancak bu personel hakkında Emniyet Genel Müdürlüğü Kaza - Kırım Yönergesi hükümleri uygulanır.
Madde 0014: Sözleşmeli personel
Sözleşmeli olarak çalıştırılan pilot ve uçuş ekibi personelinden isteyenlerin sözleşmeli hizmet süresi terfilerine sayılır ve emeklilik hakları devam eder.
Uçuş hizmetlerine dair görevler sırasındaki kazalar ve diğer sağlık sebepleri sonucunda hastalık izni alan sözleşmeli pilot ve uçuş ekibi personeline de bir yıl müddet ile sözleşmelerinde belirtilen aylık ücret ödenir, bu müddetler uçuş hizmetlerinden sayılır ve bu müddet zarfında uçuş mecburiyeti aranmaz.
Madde 0015: İtibari hizmet müddeti
(Fıkra 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Emniyet Genel Müdürlüğünde veya diğer kamu kurum ve kuruluşlarında görev yapan Devlet memurları ile sözleşmeli personelden; pilot, uçuş ekibi ve kurbağa adam olarak görev yapmakta olanların, uçucu ve kurbağa adam olarak geçirdikleri fiili hizmet müddetlerinin her yılı için, 5434 sayılı Türkiye Cumhuriyeti Emekli Sandığı Kanununun 32 nci maddesinin (b) fıkrası ile 36 ncı maddesinin (A) fıkrasının (a) ve (b) bentlerinde gösterilen hizmet müddetleri dışında, ayrıca altı ay itibarî hizmet müddeti eklenir.
Kamu kurum ve kuruluşlarında 506 sayılı Sosyal Sigortalar Kanunu hükümlerine tabi olarak çalışan sözleşmeli personele yukarıdaki fıkrada belirtilen itibari hizmet müddeti 90 gün olarak eklenir.
Ek Madde 0001: Sözleşmeli ve emniyet hizmetli personele verilecek haklar
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
Sözleşmeli uçuş ve kurbağa adam personeline, bu Kanunda uygun görülenler ile ilgili mevzuat hükümleri saklı kalmak üzere sözleşme ile belirlenen ücretin dışında kurumun gerekli gördüğü aynî menfaat, hizmetin özelliğine uygun gerekli uçuş, dalış ve bakım melbusatı ile uçuş ve dalış teçhizatı verilir.
Emniyet hizmetleri sınıfı uçucu ve dalıcı personele verilmekte olan hizmet giyeceği dışında ayrıca, hizmetin özelliği gereği kurumun uygun göreceği gerekli uçuş, dalış ve bakım melbusatı ile uçuş ve dalış teçhizatı verilir.
Ek Madde 0002:
(Madde 24.12.2017 Tarih ve 30280 Sayılı Resmi Gazetede Yayımlanan 696 Sayılı Khk ile [7079/49 md. ile Aynen Kabul] Eklenmiştir)
Emniyet hizmetleri sınıfına mensup pilot, uçuş ekibi ve İHA uçuş ekibi personeli, istifa veya müstafi sayılma sebepleri ile on yıl içerisinde görevlerinden ayrılmaları halinde, havacılık branşına aktarılmalarına esas teşkil eden eğitimlerin masraflarını yükümlülük sürelerinin eksik kısmı ile orantılı olmak üzere kanuni faizi ile birlikte ödemekle yükümlüdür.
Madde 0016: Yürürlük
Bu Kanunun 10 uncu maddesi 1 Ocak 1982 tarihinde, diğer maddeleri yayımı tarihinde yürürlüğe girer.
Madde 0017: Yürütme
Bu Kanun hükümlerini Bakanlar Kurulu yürütür.
(Madde 05.04.2007 tarih ve 26484 sayılı Resmi Gazetede yayımlanan Kanun ile Değişmiştir.)
(01.09.2016 tarih ve 29818 sayılı Resmi Gazetede yayımlanan 674 Sayılı Khk ile [6758 Sayılı Kanun ile Aynen Kabul] Pilot Aylık Tazminat Oranları (%) sütununda yer alan tazminat oranları değiştirilmiştir.)
EK CETVEL
Uçuş-Dalış Hizmet          Pilot Aylık             Kurbağa AdamAylık           UçuşEkibi Aylık
Yılı                        Tazminat                       Tazminat                          Tazminat
Oranları (%)                   Oranları (%)                     Oranları (%)
1                              290                                 284                                   270
2                              297                                 289                                   274
3                              306                                 294                                   280
4                              345                                 301                                   286
5                              359                                 305                                   291
6                              371                                 311                                   295
7                              392                                 316                                   300
8                              403                                 320                                   304
9                              418                                 324                                   310
10                             495                                 326                                   316
11                             514                                 332                                   319
12                             535                                 338                                   324
13                             653                                 346                                   329
14                             780                                 349                                   334
15                             790                                 353                                   340
16                             815                                 357                                   346
17                             840                                 363                                   351
18                             867                                 366                                   357
19                             875                                 371                                   363
20                             878                                 376                                   368
21                             888                                 381                                   372
22                             895                                 386                                   378
23                             930                                 438                                   431
NOT: 23 yıldan daha fazla hizmet yılları için 23 hizmet yılı karşılığında gösterilen oranlar uygulanır.
Geçici Madde 0001:
Bu Kanunun 15 inci maddesinde öngörülen itibarî hizmet müddetiyle ilgili düzenlemeden, 8/6/1989 tarihinden sonra Emniyet Genel Müdürlüğünde çalışan pilot ve uçuş ekibi personeli de aynen yararlandırılır.
Yükleyen: yasinuzunoglu
