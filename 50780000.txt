5078 sayılı Askeri Ceza Kanunu ile Askeri Mahkemeler Kuruluşu ve Yargılama Usulü Kanununda Değişiklik Yapılmasına Dair Kanun
Yayımlandığı Resmî Gazete Tarihi: 29.01.2004
Yayımlandığı Resmî Gazete Sayısı: 25361
Kabul Tarihi	22.01.2004
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-468/2360
28.05.2003
TÜRKİYE BÜYÜK MİLLET MECLİSİ BAŞKANLIĞINA
Tarım ve Köyişleri Bakanlığınca hazırlanan ve Başkanlığınıza arzı Bakanlar Kurulunca 23.2.1998 tarihinde kararlaştırılan 190 Sayılı Genel Kadro ve Usulü Hakkında Kanun Hükmünde Kararnameye Bir Geçici Madde Eklenmesine Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Bilindiği üzere, 3.10.2001 tarihli ve 4709 sayılı Kanunla Anayasamızın başlangıç metninde ve 33 maddesinde değişiklik yapılmıştır. Bu değişikliklerin bir kısmı :
Toplu olarak işlenen suçlarda yakalanan veya tutuklanan kişilerin en geç dört gün içinde hâkim önüne çıkartılması,
Kişinin yakalandığının veya tutuklandığının yakınlarına derhal bildirilmesi,
Arama ve el koyma kararlarının hâkim tarafından Anayasada belirtilen nedenlerle verilmesi, gecikmesinde sakınca bulunan hallerde bu kararın kanunla yetkili kılınmış bir merci tarafından verilmesi ve bu durumda da bu kararın 24 saat içinde görevli hâkimin onayına sunulması, hâkimin de el koymadan itibaren 48 saat içinde kararını açıklaması, buna uyulmadığı takdirde el koyma kararının kendiliğinden kalkması,
Kanuna aykırı olarak elde edilmiş bulguların delil olarak kabul edilmemesi,
Savaş, çok yakın savaş tehdidi ve terör suçları halleri dışında ölüm cezası verilmemesi,
şeklinde özetlenebilir.
1632 sayılı Askerî Ceza Kanununun 1, 20, 30, 32, 55, 56, 59, 60, 62, 63, 69, 70, 73, 75, 79, 89, 91, 94, 97, 101, 102, 126, 127, 136 ve 160 ıncı maddeleri ile ek 4 üncü maddesinde ölüm cezalarına ilişkin hükümlere yer verilmekte, bu maddelerden 91 inci madde dışında diğer maddeler genel hüküm niteliğinde veya seferberlik ve savaş haline ilişkin bulunmaktadır. Bu durumda, 91 inci maddede değişiklik yapılması ve bu değişikliğin 101 inci maddeye yansıtılması gerekmektedir. 91 inci madde, amire veya üste karşı işlenen saldırı suçlarına ilişkindir. Bahse konu değişiklik, 91 inci madde ile ilgili davaların sürüncemede kalmaması için acil bir ihtiyaç olarak ortaya çıkmaktadır.
Diğer taraftan, arama, el koyma, gözaltı süreleri, yakalanan veya tutuklananların yakınlarına derhal bilgi verilmesi ve kanuna aykırı olarak elde edilen bulguların delil kabul edilememesi konularındaki 4709 sayılı Kanunla yapılan Anayasa değişikliklerinin; 353 sayılı Askerî Mahkemeler Kuruluşu ve Yargılama Usulü Kanununun 66, 72, 73, 80 ve 163 üncü maddelerine yansıtılması gerekmektedir.
Tasarı ile; Anayasa değişikliğine uyum sağlamak amacıyla, 1632 ve 353 sayılı kanunlarda değişiklik yapılarak, toplu olarak işlenen suçlarda yakalanan veya tutuklanan kişilerin en geç dört gün içinde hâkim önüne çıkartılması, kişinin yakalandığının veya tutuklandığının yakınlarına derhal bildirilmesi, kanuna aykırı olarak elde edilmiş bulguların delil olarak kabul edilmemesi öngörülmekte, savaş ve çok yakın savaş tehdidi halleri dışındaki ölüm cezaları kaldırılarak, daha önce bu maddelere göre verilen ölüm cezalarının yeniden karara bağlanması öngörülmekte, arama ve el koyma kararlarına ilişkin hükümler yeniden düzenlenmektedir.
HÜKÜMETİN TEKLİF ETTİĞİ METİN
ASKERÎ CEZA KANUNU İLE ASKERÎ MAHKEMELER KURULUŞU VE YARGILAMA USULÜ KANUNUNDA DEĞİŞİKLİK YAPILMASINA DAİR KANUN TASARISI
Madde 0001:
22.5.1930 tarihli ve 1632 sayılı Askerî Ceza Kanununun 91 inci maddesinin (3) ve (4) numaralı fıkraları aşağıdaki şekilde değiştirilmiştir.
3. Taarruz, amirin veya mafevkin vücudunda tahribatı mucip olmuşsa on beş seneden az olmamak üzere ağır hapis, eğer ölümü mucip olmuşsa müebbet ağır hapis, az vahim hâllerde yirmi dört seneden otuz seneye kadar ağır hapis cezası verilir.
4. Taarruz veya taarruza teşebbüs seferberlikte yapılmışsa yirmi seneden, az vahim hâllerde on beş seneden az olmamak üzere ağır hapis, eylem amir veya mafevkin vücudunda tahribatı mucip olmuşsa müebbet ağır hapis, ölümü mucip olmuş ise ölüm cezası verilir.
Madde 0002:
1632 sayılı Kanunun 101 inci maddesinin (1) numaralı fıkrası aşağıdaki şekilde değiştirilmiştir.
1. Askerî isyanın (M. 100) reisi veya mürettibi veya ön ayak olanları ile âsilerden amire ve mafevke zorla müessir fiillerde bulunanlar münferiden yaptıkları suç müebbet ağır hapis cezasını mucip değilse, on seneden az olmamak üzere muvakkat ağır hapis cezası ile cezalandırılır.
Madde 0003:
1632 sayılı Kanunun ek 4 üncü maddesinin (B) fıkrası aşağıdaki şekilde değiştirilmiştir.
B) Seferberlikte veya harp hâlinin devamı müddetince vahim hâllerde ölüm cezası hükmolunur.
Madde 0004:
1632 sayılı Kanuna aşağıdaki geçici madde eklenmiştir.
GEÇİCİ MADDE 2.- Bu Kanunun yürürlüğe girdiği tarihten önce 91 inci maddenin (4) numaralı fıkrası kapsamına giren suçlardan dolayı haklarında idam cezası verilen hükümlülerin dosyalarından;
Henüz Askerî Yargıtaya gönderilmemiş olan veya Askerî Yargıtay Başsavcılığında bulunan yahut Türkiye Büyük Millet Meclisine gönderilmiş olanlar, hükmü veren askerî mahkemece duruşma açılarak,
Askerî Yargıtayda bulunanlar, ilgili dairesince ele alınarak,
Bu Kanunun yürürlüğe girdiği tarihten itibaren üç ay içinde karara bağlanır.
Askerî Yargıtay Başsavcılığında ve Türkiye Büyük Millet Meclisinde bulunan dosyalar, gelişlerindeki usule uygun olarak, bu Kanunun yürürlüğe girdiği tarihten itibaren bir ay içinde, hükmü veren askerî mahkemeye geri gönderilir.
Madde 0005:
25.10.1963 tarihli ve 353 sayılı Askerî Mahkemeler Kuruluşu ve Yargılama Usulü Kanununun 66 ncı maddesi aşağıdaki şekilde değiştirilmiştir.
Madde 66.- Aramaya ve zapta karar verme yetkisi; millî güvenlik, kamu düzeni, suç işlenmesinin önlenmesi, genel sağlık ve genel ahlâkın korunması veya başkalarının hak ve özgürlüklerinin korunması sebeplerinden biri veya birkaçına bağlı olarak, askerî mahkemeye aittir.
Yukarıda belirtilen sebeplere bağlı olarak gecikmesinde sakınca bulunan hâllerde askerî savcılar, teşkilâtında askerî mahkeme kurulan kıt'a komutanı veya askerî kurum amirleri ve bunların verecekleri yazılı emir üzerine diğer askerî makamlar da arama ve zapt işlemi yapabilirler. Arama ve zapt işlemleri, yirmi dört saat içinde yetkili askerî mahkemenin onayına sunulur. Askerî mahkeme, kararını arama ve zapt işleminden itibaren kırk sekiz saat içinde açıklar; aksi halde, zapt kendiliğinden kalkar.
Askerî mahallerde yapılacak arama ve zapttan o yerdeki askerî birlik komutanı veya kurum amiri haberdar edilir.
Askerî mahkemenin onayına sunulmayan arama ve zapt işlemleri hakkında, aleyhine arama ve zapt işlemi yapılan kimse, askerî mahkemeden her zaman bu hususta bir karar verilmesini isteyebilir.
Yukarıdaki fıkralara göre verilecek kararlara karşı yedi gün içinde en yakın askerî mahkemeye itiraz edilebilir.
Madde 0006:
353 sayılı Kanunun 72 nci maddesinin ikinci fıkrası aşağıdaki şekilde değiştirilmiştir.
İkiden ziyade kişinin bir suçun icrasına iştiraki suretiyle toplu olarak işlenen suçlarda; sanık sayısının çokluğu veya sanıkların yahut delillerin durumu veya suçun niteliği sebebiyle birinci fıkra hükmünün uygulanamaması hâlinde sanık, soruşturmanın bitiminde ve her hâlde dört gün içinde yetkili mahkeme veya hâkim önüne çıkarılır.
Madde 0007:
353 sayılı Kanunun 73 üncü maddesi aşağıdaki şekilde değiştirilmiştir.
Madde 73.- Sanığın tutuklanmasından; yakınları, teşkilâtında askerî mahkeme kurulan kıt'a komutanı veya askerî kurum amiri ile sanığın mensup olduğu askerî birlik komutanı veya askerî kurum amiri derhal haberdar edilir.
Madde 0008:
353 sayılı Kanunun 80 inci maddesinin ikinci fıkrası ile dördüncü fıkrası aşağıdaki şekilde değiştirilmiştir.
Bu makam, yakalanan kişiden askerî savcıyı ve Cumhuriyet savcısını haberdar eder. Kişinin yakalandığı yakınlarına derhal bildirilir.
İkiden ziyade kişinin bir suçun icrasına iştiraki suretiyle toplu olarak işlenen suçlarda; sanık sayısının çokluğu veya sanıkların yahut delillerin durumu veya suçun niteliği sebebiyle birinci fıkra hükmünün uygulanmaması hâlinde sanık, soruşturmanın bitiminde ve her hâlde dört gün içinde yetkili hâkim veya mahkeme önüne çıkarılır.
Madde 0009:
353 sayılı Kanunun 163 üncü maddesine aşağıdaki fıkra eklenmiştir.
Kanuna aykırı olarak elde edilmiş bulgular, delil olarak kabul edilemez.
Madde 0010:
Bu Kanun yayımı tarihinde yürürlüğe girer.
Madde 0011:
Bu Kanun hükümlerini BakanlarKurulu yürütür.
MADDE GEREKÇELERİ
Madde 0001:
Madde ile; 1632 sayılı Askerî Ceza Kanununun 91 inci maddesinin (3) ve (4) numaralı fıkralarında Anayasanın 38 inci maddesi paralelinde değişiklik yapılarak; üst veya amirini kasten öldürenler için ölüm cezası yerine müebbet ağır hapis cezası; az vahim hallerde ise müebbet ağır hapis cezası yerine 24 yıldan 30 yıla kadar ağır hapis cezası getirilmekte ve ölüm cezasına sadece seferberlikte hükmedileceği öngörülmektedir. Amire veya üste taarruz sonucu ölüm meydana gelmediği; ancak, vücutta tahribatı mucip bir halin doğmasında verilecek ceza da ayrıca yeniden düzenlenmektedir.
Madde 0002:
Madde ile; 1632 sayılı Askerî Ceza Kanununun 91 inci maddesinde yapılan düzenleme ile seferberlik dışında ölüm cezası kaldırıldığından, 101 inci madde yeniden düzenlenmektedir.
Madde 0003:
Madde ile; 1632 sayılı Askerî Ceza Kanununun ek 4 üncü maddesi; Anayasamızın 3.10.2001 tarihli ve 4709 sayılı Kanun ile değiştirilen 38 inci maddesine uyumlu hale getirilmektedir.
Madde 0004:
Madde ile; 1632 sayılı Askerî Ceza Kanununa geçici bir madde eklenerek bu Kanunun yürürlüğe girdiği tarihten önce 1632 sayılı Askerî Ceza Kanununun 91 inci maddesinin (4) numaralı fıkrası kapsamına giren suçlardan dolayı idam cezası verilen dosyaların yeniden ele alınarak karara bağlanmasına ilişkin esaslar düzenlenmektedir.
Madde 0005:
Madde ile; 353 sayılı Kanunun 66 ncı maddesinde yapılan değişiklikle; arama ve el koyma yetkisi yeniden düzenlenerek, 4709 sayılı Kanunla Anayasamızın 19 ve 20 nci maddelerinde yapılan düzenlemelere uyum sağlanmaktadır. Buna göre; askerî mahkemenin arama veya el koyma kararı verebilmesi için; millî güvenlik, kamu düzeni, suç işlenmesinin önlenmesi, genel sağlık ve genel ahlâkın korunması veya başkalarının hak ve özgürlüklerinin korunması sebeplerinden biri veya birkaçı aranmakta, ayrıca aynı koşullara bağlı olarak gecikmesinde sakınca bulunan hallerde askerî savcı veya yetkili kılınmış birlik komutanlarının verdiği arama ve el koyma kararının yirmi dört saat içinde yetkili askerî mahkemenin onayına sunulması, askerî mahkemenin de kararını el koymadan itibaren kırk sekiz saat içinde açıklaması öngörülmekte, aksi halde el koyma kararı kendiliğinden ortadan kalkmaktadır.
Madde 0006:
Madde ile; 353 sayılı Kanunun tutuklunun sorguya çekilmesi ile ilgili 72 nci maddesinin ikinci fıkrasında Anayasamızın 19 uncu maddesi paralelinde değişiklik yapılarak; toplu olarak işlenen suçlarda en geç yedi gün içinde hâkim önüne çıkartılma zorunluluğu dört güne indirilmektedir.
Madde 0007:
353 sayılı Kanunun 73 üncü maddesinde sanığın tutuklanması halinde teşkilâtında askerî mahkeme kurulan kıta komutanı veya askerî kurum amiri ile sanığın mensup olduğu askerî birlik komutanı veya askerî kurum amirine derhal haber verme zorunluluğu mevcut iken, maddede Anayasamızın 19 uncu maddesi paralelinde değişiklik yapılarak, sanığın tutuklanması halinde yakınlarına da derhal bilgi verme zorunluluğu öngörülmektedir.
Madde 0008:
Madde ile; 353 sayılı Kanunun 80 inci maddesinde, 4709 sayılı Kanunla Anayasamızın 19 uncu maddesinde yapılan değişiklik paralelinde gerekli düzenleme yapılarak, sanığın yakalandığının yakınlarına derhal bildirileceği hükme bağlanmaktadır.
Diğer taraftan, toplu olarak işlenen suçlarda gözaltı süresinin üst sınırı on beş günden dört güne indirilmektedir.
Madde 0009:
Madde ile; 353 sayılı Kanunun 163 üncü maddesine, 4709 sayılı Kanunla Anayasamızın 38 inci maddesinde yapılan değişiklik paralelinde, kanuna aykırı olarak elde edilmiş bulguların delil olarak kabul edilemeyeceği hükmü eklenmektedir.
Madde 0010:
Yürürlük maddesidir.
Madde 0011:
Yürütme maddesidir.
Millî Savunma Komisyonu Raporu
T.C.
Türkiye Büyük Millet Meclisi
Millî Savunma Komisyonu
Esas No	1/606
Karar No	11
20.06.2003
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanarak 28.5.2003 tarihinde Türkiye Büyük Millet Meclisi Başkanlığına sunulan ve Başkanlıkça 3.6.2003 tarihinde tali komisyon olarak Millî Savunma ve Anayasa komisyonlarına, esas komisyon olarak da Adalet Komisyonuna havale edilen 1/606 esas numaralı Askerî Ceza Kanunu ile Askerî Mahkemeler Kuruluşu ve Yargılama Usulü Kanununda Değişiklik Yapılmasına Dair Kanun Tasarısı, Komisyonumuzun 19.3.2003 tarihinde yaptığı 7 nci Birleşiminde Hükümeti temsilen Millî Savunma Bakanı Sayın Vecdi GÖNÜL ile Millî Savunma, Maliye ve Adalet bakanlıkları, Genelkurmay Başkanlığı, Devlet Personel Başkanlığı ve T.C. Emekli Sandığı Genel Müdürlüğü temsilcilerinin de katılmalarıyla incelenip görüşülmüştür.
Tasarı ve gerekçesi incelendiğinde;
3.10.2001 tarihli ve 4709 sayılı Kanunla Anayasamızın başlangıç metninde ve 33 maddesinde değişiklik yapıldığı,
Bu değişikliklerin özetle; toplu olarak işlenen suçlarda yakalanan veya tutuklanan kişilerin en geç dört gün içinde hâkim önüne çıkartılması,
Kişinin yakalandığının veya tutuklandığının yakınlarına bildirilmesi,
Arama ve el koyma kararlarının hâkim tarafından verilmesi, gecikmesinde sakınca bulunan hallerde ise belirli sürelerde hâkim onayı aranması,
Kanuna aykırı olarak ele edilmiş bulguların delil olarak kabul edilmemesi,
Savaş, çok yakın savaş tehdidi ve terör suçları halleri dışında ölüm cezası verilmemesi,
Şeklinde özetlenebileceği,
Anayasa değişikliğine uyum sağlamak amacıyla 1632 sayılı Askerî Ceza Kanununun ilgili maddeleri ile, 353 sayılı Askerî Mahkemeler Kuruluşu ve Yargılama Usulü Kanununun ilgili maddelerinde yukarıda sayılan haller kapsamında değişiklik yapıldığı,
Görülmektedir.
Hükümet adına yapılan tamamlayıcı açıklamaları takiben Tasarı ve gerekçesi Komisyonumuzca da kabul edilmiş ve tali olarak görev yapan Komisyonumuzca bu konuda esas komisyon olan Adalet Komisyonuna olumlu görüş bildirilmesine karar verilmiştir. Bu nedenle Komisyonumuzca bir metin hazırlanmasına gerek görülmemiştir.
Raporumuz, esas komisyon olan Adalet Komisyonuna sunulmak üzere Yüksek Başkanlığa saygı ile arz olunur.
Adalet Komisyonu Raporu
T.C.
Türkiye Büyük Millet Meclisi
Adalet Komisyonu
Esas No	1/606
Karar No	40
17.10.2003
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 3.6.2003 tarihinde tali komisyon olarak Millî Savunma ve Anayasa komisyonlarına, esas komisyon olarak da Komisyonumuza havale edilmiş olan, Askerî Ceza Kanunu ile Askerî Mahkemeler Kuruluşu ve Yargılama Usulü Kanununda Değişiklik Yapılmasına Dair Kanun Tasarısı, Komisyonumuzun 16.10.2003 tarihli 30 uncu birleşiminde Adalet ve Millî Savunma bakanlıkları temsilcilerinin katılmalarıyla Millî Savunma Komisyonunun raporu da dikkate alınarak incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiş ve Tasarı, Bakanlar Kurulundan gelen şekli ile aynen kabul edilmiştir.
Ancak, Tasarı ile değişiklik öngörülen kanunların, halen Komisyonumuz gündeminde bulunan Türk Ceza Kanunu, Ceza Muhakemeleri Usulü Kanunu ve Ceza ve Tedbirlerin İnfazı Hakkında Kanun Tasarılarının yasalaşmasından sonra tümüyle ele alınarak dilinin sadeleştirilmesi hususunda Komisyonumuzca temenni kararı alınmıştır.
Raporumuz, Genel Kurulun onayına sunulmak üzere saygı ile arz olunur.
Madde 0001:
22.05.1930 tarihli ve 1632 sayılı Askerî Ceza Kanununun 91 inci maddesinin (3) ve (4) numaralı fıkraları aşağıdaki şekilde değiştirilmiştir.
3. Taarruz, amirin veya mafevkin vücudunda tahribatı mucip olmuşsa onbeş seneden az olmamak üzere ağır hapis, eğer ölümü mucip olmuşsa müebbet ağır hapis, az vahim hâllerde yirmidört seneden otuz seneye kadar ağır hapis cezası verilir.
4. Taarruz veya taarruza teşebbüs seferberlikte yapılmışsa yirmi seneden, az vahim hâllerde onbeş seneden az olmamak üzere ağır hapis, eylem amir veya mafevkin vücudunda tahribatı mucip olmuşsa müebbet ağır hapis, ölümü mucip olmuş ise ölüm cezası verilir.
Madde 0002:
1632 sayılı Kanunun 101 inci maddesinin (1) numaralı fıkrası aşağıdaki şekilde değiştirilmiştir.
1. Askerî isyanın (M. 100) reisi veya mürettibi veya ön ayak olanları ile asilerden amire ve mafevke zorla müessir fiillerde bulunanlar münferiden yaptıkları suç müebbet ağır hapis cezasını mucip değilse, on seneden az olmamak üzere muvakkat ağır hapis cezası ile cezalandırılır.
Madde 0003:
1632 sayılı Kanunun ek 4 üncü maddesinin (B) fıkrası aşağıdaki şekilde değiştirilmiştir.
B) Seferberlikte veya harp hâlinin devamı müddetince vahim hâllerde ölüm cezası hükmolunur.
Madde 0004:
1632 sayılı Kanuna aşağıdaki geçici madde eklenmiştir.
GEÇİCİ MADDE 2.- Bu Kanunun yürürlüğe girdiği tarihten önce 91 inci maddenin (4) numaralı fıkrası kapsamına giren suçlardan dolayı haklarında idam cezası verilen hükümlülerin dosyalarından;
Henüz Askerî Yargıtaya gönderilmemiş olan veya Askerî Yargıtay Başsavcılığında bulunan yahut Türkiye Büyük Millet Meclisine gönderilmiş olanlar, hükmü veren askerî mahkemece duruşma açılarak,
Askerî Yargıtayda bulunanlar, ilgili dairesince ele alınarak,
Bu Kanunun yürürlüğe girdiği tarihten itibaren üç ay içinde karara bağlanır.
Askerî Yargıtay Başsavcılığında ve Türkiye Büyük Millet Meclisinde bulunan dosyalar, gelişlerindeki usule uygun olarak, bu Kanunun yürürlüğe girdiği tarihten itibaren bir ay içinde, hükmü veren askerî mahkemeye geri gönderilir.
Madde 0005:
25.10.1963 tarihli ve 353 sayılı Askerî Mahkemeler Kuruluşu ve Yargılama Usulü Kanununun 66 ncı maddesi aşağıdaki şekilde değiştirilmiştir.
Madde 66.- Aramaya ve zapta karar verme yetkisi; millî güvenlik, kamu düzeni, suç işlenmesinin önlenmesi, genel sağlık ve genel ahlâkın korunması veya başkalarının hak ve özgürlüklerinin korunması sebeplerinden biri veya birkaçına bağlı olarak, askerî mahkemeye aittir.
Yukarıda belirtilen sebeplere bağlı olarak gecikmesinde sakınca bulunan hâllerde askerî savcılar, teşkilâtında askerî mahkeme kurulan kıt'a komutanı veya askerî kurum amirleri ve bunların verecekleri yazılı emir üzerine diğer askerî makamlar da arama ve zapt işlemi yapabilirler. Arama ve zapt işlemleri, yirmidört saat içinde yetkili askerî mahkemenin onayına sunulur. Askerî mahkeme, kararını arama ve zapt işleminden itibaren kırksekiz saat içinde açıklar; aksi halde, zapt kendiliğinden kalkar.
Askerî mahallerde yapılacak arama ve zapttan o yerdeki askerî birlik komutanı veya kurum amiri haberdar edilir.
Askerî mahkemenin onayına sunulmayan arama ve zapt işlemleri hakkında, aleyhine arama ve zapt işlemi yapılan kimse, askerî mahkemeden her zaman bu hususta bir karar verilmesini isteyebilir.
Yukarıdaki fıkralara göre verilecek kararlara karşı yedi gün içinde en yakın askerî mahkemeye itiraz edilebilir.
Madde 0006:
353 sayılı Kanunun 72 nci maddesinin ikinci fıkrası aşağıdaki şekilde değiştirilmiştir.
İkiden ziyade kişinin bir suçun icrasına iştiraki suretiyle toplu olarak işlenen suçlarda; sanık sayısının çokluğu veya sanıkların yahut delillerin durumu veya suçun niteliği sebebiyle birinci fıkra hükmünün uygulanamaması hâlinde sanık, soruşturmanın bitiminde ve her hâlde dört gün içinde yetkili mahkeme veya hâkim önüne çıkarılır..
Madde 0007:
353 sayılı Kanunun 73 üncü maddesi aşağıdaki şekilde değiştirilmiştir.
Madde 73.- Sanığın tutuklanmasından; yakınları, teşkilâtında askerî mahkeme kurulan kıt'a komutanı veya askerî kurum amiri ile sanığın mensup olduğu askerî birlik komutanı veya askerî kurum amiri derhal haberdar edilir..
Madde 0008:
353 sayılı Kanunun 80 inci maddesinin ikinci fıkrası ile dördüncü fıkrası aşağıdaki şekilde değiştirilmiştir.
Bu makam, yakalanan kişiden askerî savcıyı ve Cumhuriyet savcısını haberdar eder. Kişinin yakalandığı yakınlarına derhal bildirilir.
İkiden ziyade kişinin bir suçun icrasına iştiraki suretiyle toplu olarak işlenen suçlarda; sanık sayısının çokluğu veya sanıkların yahut delillerin durumu veya suçun niteliği sebebiyle birinci fıkra hükmünün uygulanamaması hâlinde sanık, soruşturmanın bitiminde ve her hâlde dört gün içinde yetkili hâkim veya mahkeme önüne çıkarılır.
Madde 0009:
353 sayılı Kanunun 163 üncü maddesine aşağıdaki fıkra eklenmiştir.
Kanuna aykırı olarak elde edilmiş bulgular, delil olarak kabul edilemez.
Madde 0010:
Bu Kanun yayımı tarihinde yürürlüğe girer.
Madde 0011:
Bu Kanun hükümlerini Bakanlar Kurulu yürütür.
Yükleyen: yasinuzunoglu
