4753 sayılı Olağanüstü Hal Bölge Valiliği İhdası Hakkında Kanun Hükmünde Kararnamede Değişiklik Yapılmasına İlişkin Kanun
Yayımlandığı Resmî Gazete Tarihi: 03.05.2002
Yayımlandığı Resmî Gazete Sayısı: 24744
Kabul Tarihi	25.04.2002
10.07.1987 tarihli ve 285 sayılı Olağanüstü Hal bölge Valiliği İhdası Hakkında Kanun Hükmünde Kararnamenin 5 inci maddesinin onuncu fıkrası, Görev alanına giren illerde görevli kolluk kuvvetleri personeli ile emre, harekât kontroluna verilen birliklerin mensuplarına mahallinden veya talepleri halinde diğer illerden lojman tahsis edilir ya da lojman karşılığı kira bedeli gayrimenkulün bulunduğu ildeki ilgili kuruluşun merkez teşkilâtı bütçesinden karşılanır. hükmünü haizdir.
285 sayılı Kanun Hükmünde Kararname ve Türk Silâhlı Kuvvetleri Konut Yönergesinin geçici 1 ve 2 nci maddelerine istinaden Türk Silâhlı Kuvvetleri personelinden olağanüstü hal bölgesi ve mücavir illere atanan personele konut tahsis edilmekte veya kira bedeli ödenmektedir.
Olağanüstü hal bölgesi ve mücavir illere atanan personelin bir kısmı, atandığı bölgede konut sorunu bulunmamasına karşın ailesini beraberinde götürmemekte ve halen oturduğu konutta oturmaya devam etmektedir. Bu kapsamda, sadece Kara Kuvvetleri Komutanlığında Ankara, İstanbul ve İzmir illerinde 359 personele konut tahsis edilmiştir.
Özellikle büyük şehirlerde personelin lojmanlardan istifadesinde sıkıntılar yaşanırken, olağanüstü hal bölgesi ve mücavir illerde konut sorunu olmadığı halde personelin ailesini götürmemesi ve eski birliğinin bulunduğu bölgedeki konutlardan istifade etmeye devam etmesi, büyük şehirlerdeki lojman sorununu daha da büyütmektedir.
Ankara, İstanbul ve İzmir gibi büyük şehirlerde Türk Silâhlı Kuvvetleri personeline lojman olarak tahsis edilen konutların mevcut ihtiyacı karşılamaması ve kiraların asgari 200 000 000 - 250 000 000 lira civarında olması nedeniyle, buralarda görev yapan personel çok daha fazla mağdur olmaktadır.
2935 sayılı Olağanüstü Hal Bölgesi Kanununun yürürlüğe girdiği 1983 yılından bugüne kadar geçen süre içerisinde, olağanüstü hal bölgesi kapsamına giren iller ve güvenlik açısından sorunlu bölgelerin durumunda büyük bir azalma olmuştur. Bölgesel sorunların çoğu giderilmiş, günlük yaşam normale dönmüş ve giderek sosyal aktiviteler önem kazanmıştır. Belirtilen nedenlerle, anılan bölgeye atanan personelin de bu sosyal gelişmelere ailesi ile birlikte katılmasının bölgenin gelişmesi açısından yerinde olacağı değerlendirilmektedir.
Tasarı ile, meydana gelen terör olaylarındaki azalma da gözönünde bulundurularak, olağanüstü hal bölgesi ve mücavir illerde personelin atandığı görev yeri itibarıyla konut sorunu olmayan bölgelerin belirlenmesi, bu bölgelerde görev yapan personelin aylık ücretinden kamu konutları aylık kira birim bedelleri esas alınarak kira bedeli kesilmesi ve ayrıca bölgede görev yapan Türk Silâhlı Kuvvetleri mensuplarına lojman tahsisine ilişkin usul ve esasların Millî Savunma ve İçişleri bakanlıklarınca müştereken belirlenmesi öngörülmektedir.
İçişleri Komisyonu Raporu
Millî Savunma Bakanlığınca hazırlanarak 20.4.2001 tarihinde Bakanlar Kurulunca Başkanlığınıza sunulan Olağanüstü Hal Bölge Valiliği İhdası Hakkında Kanun Hükmünde Kararnamede Değişiklik Yapılmasına İlişkin Kanun Tasarısı, 24.4.2001 tarihinde Başkanlığınızca Komisyonumuza havale edilmiş ve Komisyonumuz 14.6.2001 tarihli 15 inci toplantısında, Millî Savunma, İçişleri ve Adalet Bakanlıkları temsilcilerinin de katılımıyla Tasarıyı inceleyip görüşmüştür.
Tasarı ile Olağanüstü Hal Bölgesinde terör olaylarında meydana gelen azalma ve özellikle büyük şehirlerdeki lojman sıkıntısı dikkate alınarak bölgede görev yapan güvenlik güçlerinin lojmanlardan yararlanma esasları yeniden belirlenmektedir. Yapılan düzenlemeyle, güvenlik nedeniyle ailesini yanına götüremeyen güvenlik güçleri mensuplarının, artık güvenlik sorunu kalmadığından, ailelerini yanlarına götürmeleri sağlanmaya çalışılmakta; böylece bir taraftan bölgede atıl kalan lojmanların değerlendirilmesi sağlanırken, diğer taraftan bölgede görev yapıp da ailesini yanına götürmeyen güvenlik güçleri mensuplarının özellikle büyük şehirlerde lojman sıkıntısı yaratmalarının önüne geçilmektedir.
Tasarı ile gerekçesi Komisyonumuzca benimsenmiş ve Tasarının maddelerine geçilmesine karar verilmiştir.
Tasarının söz konusu düzenlemeyi içeren 1 inci maddesi ile yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz, Plan ve Bütçe Komisyonuna sunulmak üzere arz olunur.
Millî Savunma Komisyonu Raporu
Millî Savunma Bakanlığınca hazırlanarak 20.4.2001 tarihinde Bakanlar Kurulunca Türkiye Büyük Millet Meclisi Başkanlığına sunulan ve Başkanlıkça 24.4.2001 tarihinde tali komisyon olarak İçişleri ve Millî Savunma Komisyonlarına, esas komisyon olarak Plan ve Bütçe Komisyonuna havale edilen 1/847 esas numaralı Olağanüstü Hal Bölge Valiliği İhdası Hakkında Kanun Hükmünde Kararnamede Değişiklik Yapılmasına İlişkin Kanun Tasarısı Komisyonumuzun 18.10.2001 tarihinde yaptığı 25 inci Birleşiminde Hükümeti temsilen Millî Savunma Bakanı Sayın Sabahattin Çakmakoğlu'nun başkanlığında Millî Savunma, İçişleri ve Maliye Bakanlıkları temsilcilerinin de katılmalarıyla incelenip görüşülmüştür.
Tasarı ve gerekçesi incelendiğinde;
285 sayılı Olağanüstü Hal Bölge Valiliği İhdası Hakkında Kanun Hükmünde Kararnamenin 5 inci maddesi ile; görev alanına giren illerde görevli kolluk kuvvetleri ile emre, harekat kontroluna verilen birliklerin mensuplarına mahallinden veya talepleri illerden lojman tahsis edileceği ya da lojman karşılığı kira bedellerinin ilgili kuruluşun bütçesinden karşılanacağı hükmünün bulunduğu,
1987 yılından beri yapılan bu uygulama çerçevesinde söz konusu bölgede görev yapan personelin bir kısmının ailesini beraberinde götürmeyip halen oturdukları lojmanda tutmaya devam ettikleri ve özellikle büyük şehirlerde lojman kullanımında sıkıntılar yaşanırken, söz konusu bölgede konut sorunu bulunmadığı halde personelin eski birliğinin bulunduğu bölgedeki konutlardan istifade etmeye devam etmelerinin, büyük şehirlerdeki lojman sorununu daha da büyüttüğü,
2935 sayılı Olağanüstü Hal Bölgesi Kanununun yürürlüğe girdiği 1983 yılından bugüne kadar geçen süre içerisinde güvenlik sorunlarının çoğunun giderildiği ve günlük yaşamın normale dönmesiyle sosyal aktivitelerin önem kazandığı ve anılan bölgeye atanan personelin de bu sosyal gelişmelere ailesi ile birlikte katılmasının bölgenin gelişmesine katkıda bulunacağı,
Tasarı ile olağanüstü hal bölgesi ve mücavir illerde konut sorunu olmayan yerlerde görev yapan personelin aylık ücretinden kamu konutları aylık kira birim bedelleri esas alınarak kira bedeli kesilmesi ile bölgede görev yapan Türk Silâhlı Kuvvetleri mensuplarına lojman tahsisine ilişkin usul ve esasların Millî Savunma ve İçişleri Bakanlıklarınca müştereken belirlenmesinin amaçlandığı,
Görülmektedir.
Diğer tali komisyon olan İçişleri Komisyonunun da görüşerek aynen kabul ettiği Tasarı ve gerekçesi Komisyonumuzca benimsenerek maddelerinin görüşülmesine geçilmiştir.
Tasarının 1 inci maddesi üzerinde yapılan görüşmelerde;
Söz konusu düzenlemenin daha önce bir Kanun Hükmünde Kararname ile yapılmış olması nedeniyle Türk Silâhlı Kuvvetleri Konut Yönergesinde değişiklik yapmak yoluyla halledilemediği ve bu nedenle Tasarının hazırlandığı,
Söz konusu bölgelerde görev yapan personelin özellikle büyük şehirlerde ve üniversitelerde öğrenim gören çocuklarının eğitim ve öğretimine olumsuz bir etkisi olmayacağı, buralarda bulunan ve Millî Savunma ve İçişleri Bakanlıklarına ait öğrenci yurtlarının bulunduğu,
1984 ve sonrasındaki yıllarda bölgedeki güvenlik sorunları nedeniyle personelin bu bölgeye eş ve çocuklarını götürmek istemedikleri ancak halihazırda bölgedeki normalleşmenin bir ölçütünün de hazırlanan bu Tasarı olduğu,
İfade edilmiştir.
Tasarının çerçeve 1 inci maddesi; madde üzerindeki görüşmeleri takiben; maddenin daha anlaşılır ve amacına uygun olmasını sağlayacak ve uygulamada çıkabilecek sorunları da çözebilmeyi amaçlayan benzer bir yeni metni içeren önergenin kabul edilmesi suretiyle değiştirilerek kabul edilmiştir.
Tasarının yürürlük ve yürütmeye ilişkin 2 ve 3 üncü maddeleri Komisyonumuzca aynen kabul edilmiştir.
Raporumuz esas komisyon olan Plan ve Bütçe Komisyonuna sunulmak üzere Yüksek Başkanlığa saygı ile arz olunur.
Plan ve Bütçe Komisyonu Raporu
Millî Savunma Bakanlığınca hazırlanarak 20.4.2001 tarihinde Türkiye Büyük Millet Meclisi Başkanlığına sunulan ve Başkanlıkça 24.4.2001 tarihinde tali komisyon olarak Millî Savunma ve İçişleri Komisyonlarına, esas komisyon olarak da Komisyonumuza sevk olunan, Olağanüstü Hal Bölge Valiliği İhdası Hakkında Kanun Hükmünde Kararnamede Değişiklik Yapılmasına İlişkin Kanun Tasarısı, Komisyonumuzun 13.3.2002 tarihinde yaptığı 34 üncü birleşimde, Hükümeti temsilen Millî Savunma Bakanı Sabahattin Çakmakoğlu ile Millî Savunma Bakanlığı, Maliye Bakanlığı, İçişleri Bakanlığı ve Devlet Planlama Teşkilâtı Müsteşarlığı temsilcilerinin de katılımlarıyla incelenip, görüşülmüştür.
Bilindiği gibi, Anayasanın olağanüstü hallerle ilgili hükümleri düzenleyen 121 inci maddesi ile 2935 sayılı Olağanüstü Hal Kanunu çerçevesinde 10.7.1987 tarihinde Doğu ve Güneydoğu Bölgelerindeki bazı illerde huzur ve güvenliğin temin edilmesi ve iller arasındaki koordinasyonun sağlanması amacıyla 285 sayılı Olağanüstü Hal Bölge Valiliği İhdası Hakkında Kanun Hükmünde Kararname yürürlüğe girmiştir. Bu Kanun Hükmünde Kararnamenin 5 inci maddesinin onuncu fıkrası ile Kanun Hükmünde Kararname kapsamındaki illere atanan personele atandıkları ilde veya talepleri halinde diğer illerde lojman tahsisi veya kira bedeli ödenmesine ilişkin hususlar düzenlenmektedir. Olağanüstü hal bölgesine atanan bir kısım personel, söz konusu düzenlemedeki haklarını kullanarak bulundukları ilde sosyal nitelikleri haiz lojman veya kiralık konut bulunmasına karşın, ailesini beraberinde götürmeyerek, konut tercihlerini Ankara, İstanbul ve İzmir gibi büyük illerden yana kullanmaktadırlar.
Özellikle büyük şehirlerde personelin lojmanlardan istifadesinde sıkıntılar yaşanırken, olağanüstü hal bölgesinde ve mücavir illerde konut sorunu olmadığı halde, personelin ailesini götürmemesi ve eski birliğinin bulunduğu bölgedeki konutlardan istifade etmeye devam etmesi, büyük şehirlerdeki lojman sorununu daha da artırmasının yanında, Ankara, İstanbul ve İzmir gibi büyük şehirlerde kiraların diğer illere göre yüksek olması nedeniyle, buralarda görev yapan personelin çok daha fazla mağdur olmasına neden olmaktadır. Bu nedenle, büyük illerde yaşanan lojman sıkıntısından kaynaklanan sorunların giderilmesinin yanı sıra, olağanüstü hal bölgesi ve mücavir illerde terör olaylarının azalması sonucunda, bu illerdeki günlük yaşamın normale dönmesi de dikkate alınarak, bölgenin ihtiyacı olan sosyal aktiviteye katkıda bulunulması suretiyle bölgenin kalkınmasına yardımcı olunması açısından olağanüstü hal bölgesine atanan personelin, ailelerini de beraberinde getirmesinin sağlanması amacıyla lojman tahsisine yönelik hususların yeniden düzenlenmesi zarureti ortaya çıkmıştır.
Tasarı ve gerekçesi incelendiğinde; Olağanüstü hal bölgesi ve mücavir illerdeki personelin görev yaptıkları yer itibariyle konut sorununun bulunup, bulunmadığının belirlenmesi ve konut sorunu yoksa anılan personele mahallinde konut tahsis edilmesi, ihtiyacı bu şekilde karşılanan personelin aylık ücretinden, kamu konutları aylık kira birim bedelleri esas alınarak kira bedeli kesilmesi ile bölgede görev yapan Türk Silahlı Kuvvetleri mensuplarına görev mahallinde veya görev mahallî dışından lojman tahsisine ilişkin usul ve esasların Genelkurmay Başkanlığının uygun görüşü ile Millî Savunma ve İçişleri Bakanlıklarınca müştereken belirlenmesi amacıyla 285 sayılı Kanun Hükmünde Kararnamenin 5 inci maddesinin onuncu fıkrasının yeniden düzenlenmesinin amaçlandığı anlaşılmaktadır.
Tasarının geneli üzerinde yapılan müzakerelerde;
Olağanüstü Hal Bölge Valiliğinin görev alanına giren illerde son yıllarda yaşanan olumlu gelişmeler de dikkate alındığında, söz konusu düzenlemenin, bölgede yaşamın normale dönmesine olumlu katkı sağlayacağı,
Ülkemizin Avrupa Birliğine üyelik süreci de dikkate alınarak olağanüstü halin uygulandığı illerde son yıllarda yaşanan olumlu gelişmeler doğrultusunda, olağanüstü hal uygulamasının kaldırılmasının doğru bir yaklaşım olacağı,
Şeklindeki görüş ve temennileri müteakip Hükümet adına yapılan tamamlayıcı açıklamada ise;
Olağanüstü Hal Bölge Valiliği kapsamındaki illere atanan personelin, önceki yıllarda yaşanan olağanüstü hal şartlarından dolayı ailelerini beraberlerinde getirmeyerek, 285 sayılı Kanun Hükmünde Kararnameye göre konut tercihlerini diğer illerden yana kullandıkları, bunun da konut talebinin yoğun olduğu büyük illerde lojman sıkıntısına neden olduğu,
Son yıllarda huzur ve güven ortamının sağlandığı Olağanüstü Hal Bölge Valiliği kapsamındaki illerde, hayatın normale dönmesine olumlu katkı sağlayacak sosyal aktivitelerin artırılması amacıyla söz konusu düzenlemenin hazırlandığı,
Tasarı ile, söz konusu bölgeye atanan personelin konut ihtiyacının mahallinden karşılanmasının amaçlandığı,
İfade edilmiştir.
Geneli üzerinde yapılan görüşmeleri müteakip Tasarı ve gerekçesi Komisyonumuzca da benimsenerek, tali komisyon olan Millî Savunma Komisyonu metnini esas almak suretiyle maddeler üzerindeki görüşmelere geçilmiştir.
Metnin; 1 inci maddesi ile yürürlük ve yürütmeye ilişkin 2 ve 3 üncü maddeleri Komisyonumuzca da aynen kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
10.7.1987 tarihli ve 285 sayılı Olağanüstü Hal Bölge Valiliği İhdası Hakkında Kanun Hükmünde Kararnamenin 5 inci maddesinin onuncu fıkrası aşağıdaki şekilde değiştirilmiştir.
Görev alanına giren illerde görevli kolluk kuvvetleri personeli ile emre, harekat kontroluna verilen birliklerin mensuplarına, mahallinden lojman tahsis edilir ya da lojman karşılığı kira bedeli ildeki kuruluşun merkez teşkilatı bütçesinden karşılanır ve lojman ihtiyacı bu usulle karşılanan personelin aylık ücretlerinden, kamu konutları aylık kira birim bedelleri esas alınmak suretiyle tespit edilen kira bedeli peşin olarak bordro üzerinden kesilmek suretiyle tahsil edilir ve Hazineye irat kaydedilir. Bu şekilde konut ihtiyacının karşılanması yerine, görev mahalli dışındaki illerden konut talep edenlere; bu bölgede bulunan garnizonlardaki lojman sayısı, emniyet ve asayiş durumu ile kiralık konut olanakları dikkate alınarak lojman tahsis edilebilir. Bu taleplere uygulanacak usul ve esaslar, Genelkurmay Başkanlığı nın görüşü alınarak Milli Savunma Bakanlığı ve İçişleri Bakanlığı nca müştereken belirlenir.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
