5550 sayılı Milletvekili Seçimi Kanununda Değişiklik Yapilmasi Hakkinda Kanun
Yayımlandığı Resmî Gazete Tarihi: 20.10.2006
Yayımlandığı Resmî Gazete Sayısı: 26325
Kabul Tarihi	12.10.2006
TÜRKİYE BÜYÜK MİLLET MECLİSİ BAŞKANLIĞINA
Milletvekili Seçimi Kanununda Değişiklik Yapılması Hakkında Kanun Teklifimiz gerekçe ile birlikte ilişikte sunulmuştur.
Gereğini arz ederiz.
Saygılarımızla.
GENEL GEREKÇE
Seçimlerde, bağımsız adaylarla ilgili olarak yaşanan karışıklığın önlenmesi, seçimlerin tam bir disiplin içinde gerçekleştirilmesinin sağlanması amacıyla 2839 sayılı Milletvekili Seçimi Kanununun 26 ve 28 inci maddelerinde değişiklik öngörülmektedir.
Bu değişiklikle oy pusulasında bağımsız adayların ne şekilde yer alacağı oyların kullanılması sırasında evet mührünün tercih edilen siyasi partiye veya bağımsız adaya ne şekilde basılarak kullanılacağı açık bir şekilde düzenlenmiştir.
ADALET VE KALKINMA PARTİSİ GRUP BAŞKANVEKİLLERİ HATAY MİLLETVEKİLİ SADULLAH ERGİN, BURSA MİLLETVEKİLİ FARUK ÇELİK, İSTANBUL MİLLETVEKİLİ İRFAN GÜNDÜZ, ANKARA MİLLETVEKİLİ SALİH KAPUSUZ, ORDU MİLLETVEKİLİ EYÜP FATSA, CUMHURİYET HALK PARTİSİ GRUP BAŞKANVEKİLLERİ İSTANBUL MİLLETVEKİLİ ALİ TOPUZ, İZMİR MİLLETVEKİLİ K. KEMAL ANADOL, SAMSUN MİLLETVEKİLİ HALUK KOÇ İLE ANAVATAN PARTİSİ GRUP BAŞKANVEKİLİ GAZİANTEP MİLLETVEKİLİ ÖMER ABUŞOĞLU NUN TEKLİFİ
MİLLETVEKİLİ SEÇİMİ KANUNUNDA DEĞİŞİKLİK YAPILMASI HAKKINDA KANUN TEKLİFİ
Madde - 1.
10.06.1983 tarihli ve 2839 sayılı Milletvekili Seçimi Kanununun 26 ncı maddesinin (b) bendinin birinci cümlesinde yer alan Siyasî Partiler ibaresi Siyasî Partiler ve Bağımsız Adaylar olarak, (d) bendi ise aşağıdaki şekilde değiştirilmiştir.
d) Bağımsız adaylar, son sıradaki siyasî partiden sonra yer alır. Bir seçim çevresinde birden fazla bağımsız aday varsa, sıra aralarında çekilecek kura ile belirlenir. Başta ve ortada bağımsız adayın adı ve soyadı yazılır. Belirli bir aralık veya çizgiden sonra çapı iki santimetre olan bir boş daire basılır ve bunların altı çizilir. Birden fazla bağımsız aday sütunları arasında, yarım santimetre ve iki çizgi ile belirlenmiş bir aralık bırakılır.
Madde - 2.
2839 sayılı Kanunun 28 inci maddesinin ikinci ve dördüncü fıkraları aşağıdaki şekilde değiştirilmiştir.
Seçmen, Evet mührünü sadece tercih ettiği siyasî partiye veya varsa yalnızca oy vermek istediği bağımsız adaya ait özel daire içine basmak ve oy pusulasını zarfa koymak suretiyle oyunu kullanır.
Seçmen, Evet mührünü bastığı siyasî partiye veya bağımsız adaya oy vermiş sayılır.
Madde - 3.
Bu Kanun yayımı tarihinde yürürlüğe girer.
Madde - 4.
Bu Kanun hükümlerini Bakanlar Kurulu yürütür.
Anayasa Komisyonu Raporu
T.B.M.M.
Anayasa Komisyonu
Esas No	2/868
Karar No	2
10.10.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 05.10.2006 tarihinde Esas Komisyon olarak Anayasa Komisyonuna gönderilen Adalet ve Kalkınma Partisi Grup Başkanvekilleri Hatay Milletvekili Sadullah Ergin, Bursa Milletvekili Faruk Çelik, İstanbul Milletvekili İrfan Gündüz, Ankara Milletvekili Salih Kapusuz, Ordu Milletvekili Eyüp Fatsa, Cumhuriyet Halk Partisi Grup Başkanvekilleri İstanbul Milletvekili Ali Topuz, İzmir Milletvekili K.Kemal Anadol, Samsun Milletvekili Haluk Koç ile Anavatan Partisi Grup Başkanvekili Gaziantep Milletvekili Ömer Abuşoğlu nun; Milletvekili Seçimi Kanununda Değişiklik Yapılması Hakkında Kanun Teklifi (2/868-ESAS), Komisyonumuzun 10.10.2006 tarihli toplantısında görüşülmüştür.
Toplantımıza Devlet Bakanı ve Başbakan Yardımcısı Mehmet Ali Şahin ile Adalet Bakanlığı temsilcileri katılmışlardır.
Teklif; bağımsız adaylar için ayrıca oy pusulası bastırılmasına son verilmesini; bağımsız adayların oy pusulasında son sıradaki siyasi partiden sonra yer almalarını öngörmektedir. Bu uygulama ile; seçimlerde bağımsız adaylarla ilgili olarak yaşanan karışıklığın önlenmesi, seçimlerin bir disiplin içinde gerçekleştirilmesinin amaçlandığı Teklifin gerekçesinde yer almaktadır.
Komisyon Başkanı Prof. Dr. Burhan Kuzu Teklifi sunuş konuşmasında; 2839 sayılı Kanunun 26 ve 28 inci maddelerinde değişiklik öngörülerek seçimlerin bağımsız adaylar açısından düzen içinde yapılması amacıyla, oy pusulasında son sıradaki siyasi partiden sonra bağımsız adayların yer almasının hükme bağlandığını ifade etmiştir.
Devlet Bakanı ve Başbakan Yardımcısı Sayın Mehmet Ali Şahin, Teklife karşı olmadıklarını, bu düzenleme yapılırken Yüksek Seçim Kurulundan görüş alındığını ve adı geçen Kurulun bu konuda isabetli bir düzenleme olacağını ve daha önce uygulamasının olduğu görüşünde olduklarını belirtmiştir.
Teklifin geneli üzerindeki görüşmelerde üyelerimiz şu görüşleri dile getirmişlerdir.
Bağımsız aday seçilmek zordur. Sandık kurulunda temsilcisi yoktur. Oy pusulasını bastırmak, dağıtmak ve oy verme yerinde bulundurmak bağımsız adaylar için bir yüktür ve siyasi partilerle aralarında eşitsizliğe yol açmaktadır. Getirilen düzenleme bağımsız adayların üzerinden bu yükü kaldıracak, eşitsizliği giderecek ve bağımsız adaylığı özendirecek niteliktedir. Oy vermede iki ayrı pusulanın olmasının doğuracağı karmaşaya son verecektir.
Seçim sandıkları açıldığında birçok oyun iptal edilmesinin sebebi siyasi parti oy pusulası ile bağımsız oy pusulasının aynı zarftan çıkmasıdır. Bu düzenleme geçersiz oy sayısını azaltacaktır.
Bağımsız aday sayısının çok fazla olması durumunda alınacak tedbirler öngörülmelidir.
Seçmenin iktidar ve muhalefeti belirlerken daha dikkatli davranmaları gerektiği, bu anlamda eğitim seferberliğinin başlatılması zorunluluğu, tercihte bulunurken yaptığı işin öneminin bilincinde olmalarının önemini anlatmak gerektiği ortadadır. Seçmen açısından da önemli bir tekliftir.
Teklifin tümü üzerindeki görüşmelerden sonra maddelerine geçilmesi oy birliği ile kabul edilmiştir.
Teklifin 2839 sayılı Kanunun 26 ncı maddesinde değişiklik öngören 1 inci, 28 inci maddesinde değişiklik öngören 2 nci, yürürlük ve yürütmeyi düzenleyen 3 ve 4 üncü maddeleriyle, tümü oya sunulmuş ve oy birliği ile kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile sunulur.
Madde 0001:
10.06.1983 tarihli ve 2839 sayılı Milletvekili Seçimi Kanununun 6 ncı maddesinin ikinci fıkrası aşağıdaki şekilde değiştirilmiştir.
Her seçim döneminin son toplantı yılının 20 Temmuz günü seçimin başlangıç tarihidir ve Kasım ayının ilk Pazar günü oy verilir.
Madde 0002:
2839 sayılı Kanunun 26 ncı maddesinin (b) bendinin birinci cümlesinde yer alan Siyasi Partiler ibaresi Siyasi Partiler ve Bağımsız Adaylar olarak, (d) bendi ise aşağıdaki şekilde değiştirilmiştir.
d. Bağımsız adaylar, son sıradaki siyasi partiden sonra yer alır. Bir seçim çevresinde birden fazla bağımsız aday varsa sıra, aralarında çekilecek kura ile belirlenir. Başta ve ortada bağımsız adayın adı ve soyadı yazılır. Belirli bir aralık veya çizgiden sonra çapı iki santimetre olan bir boş daire basılır ve bunların altı çizilir. Birden fazla bağımsız aday sütunları arasında, yarım santimetre ve iki çizgi ile belirlenmiş bir aralık bırakılır.
Madde 0003:
2839 sayılı Kanunun 28 inci maddesinin ikinci ve dördüncü fıkraları aşağıdaki şekilde değiştirilmiştir.
Seçmen, Evet mührünü sadece tercih ettiği siyasi partiye veya varsa yalnızca oy vermek istediği bağımsız adaya ait özel daire içine basmak ve oy pusulasını zarfa koymak suretiyle oyunu kullanır.
Seçmen, Evet mührünü bastığı siyasi partiye veya bağımsız adaya oy vermiş sayılır.
Madde 0004:
Bu Kanun yayımı tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
