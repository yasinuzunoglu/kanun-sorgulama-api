1473 sayılı Türk Hava Kuvvetlerinin Güçlendirilmesi ve Milli Hava Sanayimizin Kurulması Amaciyle Katılma Payı İhdası ve Milli Piyango Hasılatının Bu Gayeye Sarfı Hakkında Kanun
Yayımlandığı Resmî Gazete Tarihi: 28.08.1971
Yayımlandığı Resmî Gazete Sayısı: 13940
Kabul Tarihi	25.08.1971
Madde 0001 : Konu
Belediye hudutları içindeki her türlü sinema, tiyatro, konser, sirk, fuar ve panayır giriş biletleri, Türk Hava Kuvvetlerinin güçlendirilmesine katılma payına tâbidir.
Madde 0002 : Mükellef ve sorumlu
Türk Hava Kuvvetlerinin güçlendirilmesine katılma payının mükellefi, 1 inci maddede yazılı yerlerde giriş bileti satın alanlar, sorumlusu ise bilet satanlardır.
Madde 0003 : Nispet
Türk Hava Kuvvetlerinin güçlendirilmesine katılma payı, 1 inci maddede yazılı yerlere giriş biletlerinde bilet başına 5 Yeni Kuruştur. Katılma payı tutarı, biletler üzerinde, bedelden ayrı bir kalem halinde gösterilir.
Madde 0004 : Ödeme
2 nci maddede belirtilen sorumlular, tahsil ettikleri katılma payını eğlence resmi ile birlikte ilgili mercilere tevdi ederler. Bu merciler bir ay içinde tahsil ettikleri katılma payı tutarını, müteakıp ayın sonuna kadar, Türk Hava Kuvvetlerini Güçlendirme Vakfının T.C. Merkez Bankası Ankara Şubesi nezdindeki hesabına ödemek veya göndermek zorundadırlar.
Katılma payının hesaplanmasını, kesilmesini ve tahsilini yerine getirmiyen eksik kesen veya hiç kesmiyen tahakkuk, tahsil ve ödeme ile ilgili memurlar, saymanlar ve diğer sorumlulardan, bu paralar, yüzde 10 fazlası ile, 21/07/1953 tarihli ve 6183 sayılı Amme Alacaklarının Tahsil Usulü Hakkındaki Kanun hükümlerine göre Maliye Bakanlığınca tahsil olunur.
Madde 0005 : Milli Piyango hasılatının devri
(Bu madde, 3670 sayılı Milli Piyango Teşkiline Dair Kanunun 11 inci maddesinin değiştirilmesine dair olup, ilgili madde 07/11/1985 tarih ve 3238 sayılı Kanunun 18 inci maddesi ile tekrar değiştirilmiştir.)
Madde 0006 :
Katılma payının tahsil, muhasebe ve ödenmesine ilişkin hususlar, Milli Savunma, İçişleri ve Maliye Bakanlıklarınca müştereken hazırlanacak bir Yönetmelikle gösterilir.
Madde 0007 : Yürürlük
Bu kanun yayımını takip eden aybaşından itibaren yürürlüğe girer.
Madde 0008 : Yürütme
Bu kanunu Milli Savunma, İçişleri ve Maliye Bakanları yürütür.
Geçici Madde 0001 :
05/07/1939 tarihli ve 3670 sayılı Milli Piyango teşkiline dair Kanunun 11 inci maddesine tevfikan Milli Piyango İdaresi 1970 yılı bilançosu ile tahassül eden piyango safi hasılatı, adı geçen idare tarafından Hazineye devrolunur ve 28/02/1971 tarihli ve 1376 sayılı Kanunun (B) işaretli cetvelinin 61.120 nci maddesine gelir kaydedilmiş bulunan mezkur meblağ Maliye Bakanlığınca devir tarihinden itibaren en geç bir ay zarfında Türk Hava Kuvvetlerini Güçlendirme Vakfının T.C. Merkez Bankası Ankara Şubesi nezdindeki hesabına nakden ve defaten ödenir.
Yükleyen: yasinuzunoglu
