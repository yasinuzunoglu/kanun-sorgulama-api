5499 sayılı Türk Silahlı Kuvvetleri Personel Kanununda Değişiklik Yapılmasına Dair Kanun
Yayımlandığı Resmî Gazete Tarihi: 17.05.2006
Yayımlandığı Resmî Gazete Sayısı: 26171
Kabul Tarihi	10.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1150/3946
31.08.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanan ve Başkanlığınıza arzı Bakanlar Kurulunca 12.08.2005 tarihinde kararlaştırılan Türk Silâhlı Kuvvetleri Personel Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Çalışma yaşamında kadını yakından ilgilendiren pek çok sözleşme Avrupa Birliği Müktesebatına uyum çerçevesinde Türkiye Cumhuriyeti tarafından imzalanmış olup, müteakiben kadınların her alanda eşit bir şekilde haklarını kullanmaları ve toplumsal kalkınmaya eşit bir şekilde katılmaları için yasal düzenlemeler yapılması gerekmektedir.
Tasarı ile; kamu kurum ve kuruluşları ile 506 sayılı Sosyal Sigortalar Kanunu kapsamındaki iş yerlerinde görevli personele verilen doğum izinlerine paralel olarak 926 sayılı Türk Silâhlı Kuvvetleri Personel Kanunu kapsamındaki bayan personel ile 4678 sayılı Türk Silahlı Kuvvetlerinde İstihdam Edilecek Sözleşmeli Subay ve Astsubaylar Hakkında Kanun ve 3466 sayılı Uzman Jandarma Kanunu kapsamında olan ancak sağlık izni bakımından 926 sayılı Türk Silâhlı Kuvvetleri Personel Kanununda yer verilen haklardan istifade eden bayan sözleşmeli subay ve astsubaylar ile bayan uzman jandarmalara doğum öncesi ve sonrasında verilen mazeret izni, süt izni ve aylıksız izin süreleri ile bunların kullanılmasına ilişkin esasların yeniden düzenlenmesi amaçlanmaktadır.
HÜKÜMETİN TEKLİF ETTİĞİ METİN
TÜRK SİLÂHLI KUVVETLERİ PERSONEL KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
27.07.1967 tarihli ve 926 sayılı Türk Silâhlı Kuvvetleri Personel Kanununun 128 inci maddesinin birinci fıkrasının (d) bendi aşağıdaki şekilde değiştirilmiştir.
d) Bayan personele doğum yapmasından önce sekiz hafta ve doğum yaptığı tarihten itibaren sekiz hafta olmak üzere toplam on altı hafta süre ile aylıklı izin verilir. Çoğul gebelik hâlinde, doğum öncesi sekiz haftalık izin süresine iki hafta süre eklenir. Ancak beklenen doğum tarihinden sekiz hafta öncesinden, sağlık durumunun uygun olduğu doktor raporu ile belgelenen personel, isterse doğumdan önceki üç haftaya kadar iş yerinde çalışabilir. Bu durumda personelin isteği halinde doğum öncesinde çalıştığı süreler, doğum sonrası izin süresinin bitim tarihinden itibaren aylıklı izin süresine eklenir. Doğumun erken gerçekleşmesi nedeniyle personelin doğum öncesi sekiz haftalık izninden kullanılamayan süreleri, doğum sonrası sürelere eklenir.
Doğum yapan personele çocuklarını emzirmeleri için doğum tarihinden itibaren ilk altı ayda günde üç saat, ikinci altı ayda günde bir buçuk saat süt izni verilir. Süt izninin hangi saatler arasında ve kaça bölünerek kullanılacağı personelin tercihine bırakılır.
Ayrıca doğum yapan personele aylıklı izinlerinin bitiminden itibaren istekleri üzerine ve evlat edinen bayan personele en fazla üç yaşında bir çocuğun evlat edinilmesi halinde çocuğun ana ve babasının rızasının kesinleştiği tarihten veya vesayet dairelerinin izin verme tarihinden itibaren isteği üzerine altı aya kadar aylıksız izin verilir. Aylıksız izin süreleri mecburi hizmet süresinden sayılmaz.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Madde ile; 926 sayılı Türk Silâhlı Kuvvetleri Personel Kanunu kapsamındaki bayan personel ile 4678 sayılı Türk Silahlı Kuvvetlerinde İstihdam Edilecek Sözleşmeli Subay ve Astsubaylar Hakkında Kanun ve 3466 sayılı Uzman Jandarma Kanunu kapsamında olan ancak sağlık izni bakımından 926 sayılı Kanunda yer alan haklardan istifade eden bayan sözleşmeli subay ve astsubaylar ile bayan uzman jandarmalara doğum yapmasından önce üç hafta ve doğum yaptığı tarihten itibaren altı hafta süreyle verilen toplam dokuz haftalık doğum izninin, doğum yapmasından önce sekiz hafta ve doğum yaptığı tarihten itibaren de sekiz hafta olmak üzere toplam onaltı haftaya çıkarılması, çoğul gebeliklerde doğum öncesi sekiz haftalık süreye iki haftalık bir süre ilave edilmesi, doğumdan önceki üç haftaya kadar çalışılan sürelerin doğum sonrası izin sürelerine eklenmesi, aylıksız izin ile ilgili hükümde yer alan verilebilir ibaresinin verilir şeklinde değiştirilmesi, bu suretle idarenin bu konudaki inisiyatifinin kaldırılması ve süt izninin kullanımında anneye saat seçimi hakkı getirilmesi amaçlanmıştır. Ayrıca evlat edinme durumunda da ücretsiz izin hakkı tanınmıştır.
Madde - 2:
Yürürlük maddesidir.
Madde - 3:
Yürütme maddesidir.
Plan ve Bütçe Komisyonu Raporu
T.B.M.M.
Plan ve Bütçe Komisyonu
Esas No	1/1098
Karar No	81
17.03.2006
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığı tarafından hazırlanarak Bakanlar Kurulu tarafından 31/8/2005 tarihinde Türkiye Büyük Millet Meclisi Başkanlığına sunulan ve Başkanlıkça 19/9/2005 tarihinde tali komisyon olarak Milli Savunma Komisyonuna, esas komisyon olarak da Komisyonumuza havale edilen 1/1098 esas numaralı Türk Silâhlı Kuvvetleri Personel Kanununda Değişiklik Yapılmasına Dair Kanun Tasarısı, Komisyonumuzun 16/3/2006 tarihinde yaptığı 51 inci Birleşiminde Hükümeti temsilen Milli Savunma Bakanı Vecdi Gönül ile Milli Savunma Bakanlığı, Maliye Bakanlığı, Çalışma ve Sosyal Güvenlik Bakanlığı ile Devlet Planlama Teşkilâtı Müsteşarlığı temsilcilerinin katılımlarıyla incelenip, görüşülmüştür.
Çalışma yaşamında kadını yakından ilgilendiren pek çok sözleşme Avrupa Birliği müktesebatına uyum çerçevesinde Türkiye Cumhuriyeti tarafından imzalanmıştır. Kadınların her alanda eşit bir şekilde haklarını kullanmaları ve toplumsal kalkınmaya eşit bir şekilde katılmaları için yasal düzenlemeler yapılmaya başlanmıştır. Bu çerçevede, kamu kurum ve kuruluşları ile 506 sayılı Sosyal Sigortalar Kanunu kapsamındaki işyerlerinde çalışanların doğum izni haklarına ilişkin düzenlemeler yapılmıştır. Buna paralel olarak 926 sayılı Türk Silâhlı Kuvvetleri Personel Kanunu kapsamındaki bayan personel ile 4678 sayılı Türk Silahlı Kuvvetlerinde İstihdam Edilecek Sözleşmeli Subay ve Astsubaylar Hakkında Kanun ve 3466 sayılı Uzman Jandarma Kanunu kapsamında olan ancak sağlık izni bakımından 926 sayılı Türk Silâhlı Kuvvetleri Personel Kanununda belirtilen haklardan istifade eden bayan sözleşmeli subay ve astsubaylar ile bayan uzman jandarmalara doğum öncesi ve sonrasında verilen mazeret izni, süt izni ve aylıksız izin süreleri ile bunların kullanılmasına ilişkin esasların yeniden düzenlenmesi ihtiyacı hasıl olmuştur. Tasarı, bu ihtiyacın giderilmesi amacıyla hazırlanmıştır.
Komisyonumuzda Tasarının tümü üzerinde yapılan görüşmelerde;
Tasarının çağdaş normlara uygun olarak hazırlandığı,
Türk Silahlı Kuvvetleri Personel Kanununa tabi bayan personelin izinlerine ilişkin hükümlerin çalışma hayatına ve diğer mevzuata uyumunun sağlanmasının olumlu bir gelişme olduğu,
Tasarıda izinlerin kullanılması konusunda idarenin takdir yetkisinin kaldırılmasının personele güvence sağladığı,
şeklindeki görüşleri müteakiben, Hükümet adına yapılan tamamlayıcı açıklamalarda;
Çalışma yaşamında kadını yakından ilgilendiren pek çok sözleşmenin Avrupa Birliği Müktesebatına uyum çerçevesinde Türkiye Cumhuriyeti tarafından imzalandığından ulusal mevzuatta da gerekli düzenlemelerin yapılmasının zorunluluk arz ettiği,
Evlat edinen bayan personele en fazla üç yaşında bir çocuğun evlat edinilmesi halinde altı aya kadar aylıksız izin verilmesinin öngörüldüğü,
Anayasanın eşitlik ilkesi gereği diğer memurlara tanınan izinlerle ilgili hakların Türk Silahlı Kuvvetleri personeline de tanınmasının gerektiği,
Tasarının, kamu kurum ve kuruluşları ile 506 sayılı Sosyal Sigortalar Kanunu kapsamındaki işyerlerinde çalışanların doğum izni haklarına paralel olarak, 926 sayılı Türk Silâhlı Kuvvetleri Personel Kanununa tabi bayan personele doğum öncesi ve sonrasında verilen mazeret izni, süt izni ve aylıksız izin süreleri ile bunların kullanılmasına ilişkin esasları düzenlediği,
ifade edilmiştir.
Tasarının geneli üzerinde yapılan görüşmelerden sonra, Tasarı ve gerekçesi Komisyonumuzca da benimsenerek maddelerinin görüşülmesine geçilmiştir.
Tasarının;
Çerçeve 1 inci maddesi ile yürürlük ve yürütmeye ilişkin 2 ve 3 üncü maddeleri; aynen,
kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
27.07.1967 tarihli ve 926 sayılı Türk Silahlı Kuvvetleri Personel Kanununun 128 inci maddesinin birinci fıkrasının (d) bendi aşağıdaki şekilde değiştirilmiştir.
d. Bayan personele doğum yapmasından önce sekiz hafta ve doğum yaptığı tarihten itibaren sekiz hafta olmak üzere toplam on altı hafta süre ile aylıklı izin verilir. Çoğul gebelik halinde, doğum öncesi sekiz haftalık izin süresine iki hafta süre eklenir. Ancak beklenen doğum tarihinden sekiz hafta öncesinden, sağlık durumunun uygun olduğu doktor raporu ile belgelenen personel, isterse doğumdan önceki üç haftaya kadar iş yerinde çalışabilir. Bu durumda personelin isteği halinde doğum öncesinde çalıştığı süreler, doğum sonrası izin süresinin bitim tarihinden itibaren aylıklı izin süresine eklenir. Doğumun erken gerçekleşmesi nedeniyle personelin doğum öncesi sekiz haftalık izninden kullanılamayan süreleri, doğum sonrası sürelere eklenir.
Doğum yapan personele çocuklarını emzirmeleri için doğum tarihinden itibaren ilk altı ayda günde üç saat, ikinci altı ayda günde bir buçuk saat süt izni verilir. Süt izninin hangi saatler arasında ve kaça bölünerek kullanılacağı personelin tercihine bırakılır.
Ayrıca doğum yapan personele aylıklı izinlerinin bitiminden itibaren istekleri üzerine ve evlat edinen bayan personele en fazla üç yaşında bir çocuğun evlat edinilmesi halinde çocuğun ana ve babasının rızasının kesinleştiği tarihten veya vesayet dairelerinin izin verme tarihinden itibaren isteği üzerine altı aya kadar aylıksız izin verilir. Aylıksız izin süreleri mecburi hizmet süresinden sayılmaz.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
