4892 sayılı Uzman Jandarma Kanununda Değişiklik Yapılması Hakkında Kanun
Yayımlandığı Resmî Gazete Tarihi: 18.06.2003
Yayımlandığı Resmî Gazete Sayısı: 25142
Kabul Tarihi	12.06.2003
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG/101-124/02249
04.11.1994
TÜRKİYE BÜYÜK MİLLET MECLİSİ BAŞKANLIĞINA
İçişleri Bakanlığınca hazırlanan ve Başkanlığınıza arzı Bakanlar Kurulunca 6.10.1994 tarihinde kararlaştırılan Uzman Jandarma Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
Prof. Dr. Tansu Çiller
Başbakan
GENEL GEREKÇE (1/395)
Modern silah, araç ve gereçlerin etkin ve ekonomik bir şekilde kullanılmasını sağlamak ve Jandarma Genel Komutanlığınca belirlenen kadro görev yerlerinde devamlı personel istihdam ederek hizmetteki verimi artırmak maksadıyla 1988 yılında 3466 sayılı Uzman Jandarma Kanunu yürürlüğe konulmuştur.
Sistemin yeni oluşması nedeniyle, uygulama aşamasında ortaya çıkan eksikliklerin ve tereddütlerin giderilmesi zorunluluk arzetmektedir. Bu nedenle yedeklik dönemine ilişkin düzenleme yapılmasına ihtiyaç duyulmuştur.
Uzman jandarmaların ilk atamada, kararname veya karar metninde yazılı nasıp tarihini takip eden aybaşına kadar olan ödemelerindeki tereddüt ve aksaklıkların önlenmesi, muhtemel mağduriyetlerin giderilmesi amacıyla da Kanunda değişiklik yapılması gerekmiştir.
Ayrıca; özellikle Doğu ve Güneydoğu Anadolu Bölgelerinde subay ve astsubaylar ile aynı imkânsızlık ve güçlükler içinde görev yapan uzman jandarmaların birçoğu bu bölgelerdeki karakollarda istihdam edilmekte ve evli olanlar, lojman yetersizliği veya asayiş nedenleriyle ailelerini beraberlerinde getirememektedir.
Uzman jandarmaların belirtilen zor koşullarda uzun süre görev yapmaları başarılarını olumsuz yönde etkileyebilmektedir.
Bu nedenle, yukarıda belirtilen sakıncaları gidermek ve uzman jandarmaların verimlerini yükseltmek amacıyla bu Tasarı hazırlanmıştır.
MADDE GEREKÇELERİ
Madde 0001:
Uzman jandarmaların nasıp tarihinden itibaren hizmet süresi belirtilerek yaş hadleri tespit edilmiş ve bunun 5 yıl fazlası da askerlik çağı sonu olarak belirlenmiştir. Barışta ve seferde bu süreye kadar yedeğe ayrılmış uzman jandarmaların, en geç doğumlularından başlamak üzere hizmete çağrılması amaçlanmıştır.
Bu düzenlemeler personel seferberliği açısından büyük önem arzetmektedir. Yedeğe ayrılan personelin planlanmasında bu kriterlere göre hareket edilmesi sağlanacaktır.
Madde 0002:
Bu madde ile, Kanunda düzenlenmeyen yedeklik dönemine ilişkin hususlarda Askerlik Kanununun ilgili hükümlerinin uygulanacağı belirtilerek, terhis kaydı, yedeklik yoklaması, hizmete celp, eğitim ve tatbikat gibi yedeklik dönemine ilişkin hususlarda düzenleme yapılmıştır.
Madde 0003:
15 inci maddeye göre meslekten çıkarılan veya bu madde gereğince ilişikleri kesilen uzman jandarmaların, uzman jandarmalık statülerini kaybetmeleri nedeniyle yedekte er kaynağına alınmaları düzenlenmiştir.
Madde 0004:
Uzman jandarmalar; özellikle Doğu ve Güneydoğu Anadolu Bölgelerinde subay ve astsubaylar ile aynı imkânsızlık ve güçlükler içinde görev yapmaktadırlar.
Uzman jandarmaların bu bölgelerde zor koşullarda uzun süre görev yapmaları başarılarını olumsuz yönde etkileyebilmektedir.
Bu nedenle görev yerlerinde kalınması gereken asgari görev süresinin 4 yıldan 2 yıla indirilmesi maksadıyla 19 uncu maddenin ikinci fıkrasında değişiklik yapılmasına ihtiyaç duyulmaktadır.
Madde 0005:
Hizmete çağrılan yedeğe ayrılmış uzman jandarmalara muvazzaf emsalleri gibi özlük hakları verilmesi amaçlanmıştır.
Madde 0006:
Uzman jandarmaların ilk atanmasında, kararname veya karar metninde yazılı nasıp tarihini takip eden aybaşına kadar olan aylık ödemelerdeki tereddüt ve aksaklıkların önlenmesi, mağduriyetlerinin giderilmesi amacıyla Kanunda düzenleme yapılmasına ihtiyaç duyulmuştur.
Madde 0007:
Bu madde ile Kanuna iki geçici madde eklenmektedir.
Bölgenin güvenliğini sağlamak için terörle mücadelenin devam etmesi ve operasyonların sürdürülmesi gerekmektedir. Bu itibarla geçici 2 nci madde ile bölgenin personel yönünden zafiyete uğramaması için uygulamaya kademeli olarak 4 yıl içinde geçilmesi benimsenmiştir.
Geçici 3 üncü madde ile ise, eski uygulamaya göre 2 yıldan fazla görev yapanların mağduriyetinin önlenmesi amacıyla, bunların bir kere daha aynı bölgede görev yapmaları halinde fazla hizmetlerinin garnizon dereceleri dikkate alınarak bir sonraki II nci coğrafi bölge hizmetlerinden sayılması öngörülmüştür.
Madde 0008:
Yürürlük maddesidir.
Madde 0009:
Yürütme maddesidir.
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-208/257
16.01.2001
TÜRKİYE BÜYÜK MİLLET MECLİSİ BAŞKANLIĞINA
İçişleri Bakanlığınca hazırlanan ve Başkanlığınıza arzı Bakanlar Kurulunca 14.12.2000 tarihinde kararlaştırılan Uzman Jandarma Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
Bülent Ecevit
Başbakan
GENEL GEREKÇE (1/446)
3466 sayılı Uzman Jandarma Kanununun uygulanmasından kaynaklanan sorunların giderilmesi, Jandarma Genel Komutanlığı bünyesinde istihdam edilen uzman jandarmaların uzmanlık seviyesinin yükseltilmesi ve personel sisteminin uyumlu hale getirilmesi amacıyla, sözkonusu Kanunda değişiklik yapılmasına ihtiyaç duyulmuştur.
Bu kapsamda, uzman jandarma adaylarının da gerek görülmesi halinde okuldaki eğitim ve öğretimleri sırasında kurs ve ihtisas eğitimine tâbi tutulabilmelerine imkân sağlanmaktadır.
Diğer taraftan, uzman jandarmaların astsubay olabilmeleri için gerekli olan en az bir yıl kıt'ada bekleme süresi artırılmakta ve astsubay olmak için başvuracak adaylar için Birinci Kademeli Çavuş rütbesinde olma şartı getirilmektedir. Bu düzenleme ile uzman jandarmaların astsubay olabilmeleri için, en az üç yıl uzman jandarma olarak kıt'alarda görev yapmaları gerekecektir. Bu şekilde, astsubay olacak adayların daha uzun süre denenmeleri ve yetişmeleri amaçlanmaktadır.
Astsubay nasbedilenlerin uzman jandarmalıkta geçen sürelerinin astsubaylık kıdemlerinden sayılması, astsubaylıkta gerekli tecrübe ve bilgi birikimine sahip olmadan, yaşlarının ve seviyelerinin üstünde bir rütbeye kısa sürede ulaşmalarına neden olduğundan uzman jandarmalıkta geçen sürelerin astsubaylık kıdeminden sayılmaması yönünde bir düzenleme yapılmaktadır. Böylece, bir uzman jandarma çavuş, astsubay olduğunda; astsubay çavuş rütbesinden başlayarak üst rütbelere ulaşabilecektir. Nitekim, astsubaylıktan subaylığa geçenler, teğmen rütbesinden başlayarak subay nasbedilmektedirler. Bu düzenleme ile benzer idarî işlemler arasında esas ve usul açısından paralellik sağlanmaktadır.
Türk Silahlı Kuvvetleri mensupları, 1632 sayılı Askerî Ceza Kanununun 30 uncu maddesi çerçevesinde hırsızlık, emniyeti suiistimal, sahtekarlık, dolandırıcılık gibi suçları işlemeleri halinde, haklarında Silahlı Kuvvetlerden çıkarma cezası da uygulanmakta ise de, bu cezaların ertelenmesi tedbire ve para cezasına çevrilmesi, affa uğraması halinde mevcut hükümlere göre görevlerine devam etmeleri de mümkün olabilmektedir.
Ancak, 657 sayılı Devlet Memurları Kanununun 125 inci maddesine göre, tecil edilmiş, tedbire veya para cezasına çevrilmiş, affa uğramış olsa bile yukarıda belirtilen suçların işlenmesi halinde devlet memurları için memuriyetten çıkarma cezası uygulanmaktadır.
657 sayılı Kanunda yer alan bu düzenlemeye paralel olarak uzman jandarmalar için de, bir tür suçların işlenmesi halinde Silahlı Kuvvetlerden çıkarma cezasının uygulanması şeklinde düzenleme yapılmıştır.
Memurin Muhakematı Hakkında Kanun yürürlükten kaldırılmış ve yerine 2.12.1999 tarihli ve 4483 sayılı Memurlar ve Diğer Kamu Görevlilerinin Yargılanması Hakkında Kanun yürürlüğe konulmuştur. Bu nedenle, Uzman Jandarma Kanununda Memurin Muhakematı Hakkında Kanundan bahsedilen yerlerde gerekli düzenlemeler yapılarak, yürürlüğe giren yeni Kanunun adı yazılmıştır.
MADDE GEREKÇELERİ
Madde 0001:
Uzman jandarmalar, mevcut düzenleme uyarınca ancak, uzman jandarma okulunun bitirilmesini müteakip ihtisas eğitimine tâbi tutulabilmektedir. Yapılan düzenleme ile uzman jandarma adaylarının da, gerek görülmesi halinde ihtisas eğitimine tâbi tutulabilmesine imkân sağlanmaktadır.
Madde 0002:
Uzman jandarmalar, çavuş rütbesini taşıyan asker kişidir. Asker kişi sayılmalarının sonucu olarak askerlerin tâbi olduğu hükümlere tâbidirler. Türk Silahlı Kuvvetlerinin rütbe hiyerarşisi içerisinde, er ve erbaşlardan daha üst rütbede bulundukları gibi; uzman erbaşların da üstü durumundadırlar. Ancak, bu husus Kanunda açıkça ifade edilmediği için uygulamada tereddütler yaşanmaktadır.
Bu sebeple, Kanunun 6 ncı maddesinde, uzman jandarmaların, uzman erbaşların üstü olduğu hususu açıkça düzenlenmiştir.
1632 sayılı Askerî Ceza Kanununun yeni baştan askerlik cezasına ilişkin 38 inci maddesi 14.6.1989 tarihli ve 3574 sayılı Kanun ile yürürlükten kaldırıldığından, uzman jandarmalar için de paralel bir düzenleme yapılmıştır.
Memurin Muhakematı Hakkında Kanun yürürlükten kaldırılarak, yerine 4483 sayılı Memurlar ve Diğer Kamu Görevlilerinin Yargılanması Hakkında Kanun ihdas edildiğinden, maddede yeni kanunun adı zikredilmiştir.
Madde 0003:
657 sayılı Devlet Memurları Kanununun 125 inci maddesinde yer alan düzenlemeye paralel olarak 3466 sayılı Kanunun 16 ncı maddesine (f) bendi eklenmiştir. Bu düzenlemeyle, ertelenmiş, para cezasına veya tedbire çevrilmiş, affa uğramış olsa bile, Devletin şahsiyetine karşı işlenen suçlarla, Askerî Ceza Kanununun 131 inci maddesinin birinci fıkrasında belirtilen az vahim hali hariç basit veya nitelikli zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas, iftira gibi yüz kızartıcı veya şeref ve haysiyet kırıcı nitelikteki suçlardan veya istimal ve istihlak kaçakçılığı hariç kaçakçılık, resmî ihale ve alım satımlara fesat karıştırma suçlarından hüküm giyen uzman jandarmaların ilişiğinin kesileceği hüküm altına alınmıştır.
Madde 0004:
Uzman jandarmaların astsubay olmaları için gerekli olan en az bir yıl kıt'ada bekleme süresi üç yıla çıkarılmakta ve astsubay adayı olabilmek için Birinci Kademeli Çavuş rütbesinde bulunmak koşulu getirilmektedir.
Uzman jandarma çavuşluk bir rütbe uzman jandarmalık ise bir statü olduğundan, madde metninde düzeltme yapılarak uzman jandarma ifadesi kullanılmıştır.
Mevcut düzenlemede, astsubay nasbedilen uzman jandarmaların, bu statüde geçen hizmet süreleri astsubaylık kıdemlerinden sayılmaktadır. Ancak, sözkonusu personelin, astsubaylık için gerekli bilgi ve tecrübeye sahip olmadan, kısa sürede tecrübe birikimini gerektiren bir statüye ulaşmaları, uygulamada sakıncalar yaratmaktadır. Yapılan düzenlemeyle, uzman jandarmalıkta geçen sürelerin astsubaylıktan sayılması uygulamasına son verilmiştir.
Astsubaylıktan subaylığa geçen personelde olduğu gibi; uzman jandarmalıktan astsubaylığa geçenlerin de, rütbelerinin gerektirdiği sorumlulukları taşıyabilmeleri ve yetkileri kullanabilmeleri için sıralı rütbelerin karşılığı görevlerde çalışarak üst rütbelere ulaşmaları sakıncaları ortadan kaldıracaktır. Yapılan düzenleme ile uzman jandarmalıkta geçen hizmet sürelerinin astsubaylıktan sayılması uygulamasına son verilerek, amaca uygun düzenleme yapılmıştır.
Maddede yapılan diğer bir düzenleme ile de; 926 sayılı Kanunun 14 üncü maddesi uyarınca subaylığa geçen astsubaylarda olduğu gibi, astsubaylığa geçen uzman jandarmaların da, bulundukları derece ve kademeden aylık almaya devam etmeleri sağlanmaktadır.
Madde 0005:
3466 sayılı Kanunla eklenen geçici madde ile, getirilen yeni düzenleme nedeniyle uzman jandarmaların astsubaylığa geçme başvuru hakkının kayba uğramaması için, her adaya toplam üç başvuru hakkı tanınmaktadır.
Madde 0006:
Yürürlük maddesidir.
Madde 0007:
Yürütme maddesidir.
İçişleri Komisyonu Raporu
T.C.
Türkiye Büyük Millet Meclisi
İçişleri Komisyonu
Esas No	1/395, 1/446
Karar No	25
10.03.2003
TÜRKİYE BÜYÜK MİLLET MECLİSİ BAŞKANLIĞINA
İçişleri Bakanlığınca hazırlanarak Bakanlar Kurulunca, 19, 20 ve 21 inci dönem TBMM Başkanlığına sunulan, Uzman Jandarma Kanununda Değişiklik Yapılmasına Dair Kanun Tasarısı (1/395) ile 21 inci dönem TBMMBaşkanlığına sunulan Uzman Jandarma Kanununda Değişiklik Yapılmasına Dair Kanun Tasarısı (1/446), sözkonusu dönemlerde sonuçlandırılamadığından hükümsüz sayılmış ve Bakanlar Kurulunca 13.1.2003 tarihinde, Başkanlığınıza Tasarıların yenilendiği bildirilmiştir. Başkanlığınızca 20.1.2003 ve 24.1.2003 tarihlerinde Komisyonumuza havale edilen Tasarılar, Komisyonumuzun 6.3.2003 tarihli 8 inci toplantısında, Millî Savunma ve İçişleri bakanlıkları temsilcilerinin de katılımıyla birleştirilerek görüşülmüştür.
Bilindiği gibi, 1988 yılında yürürlüğe giren, 3466 sayılı Uzman Jandarma Kanunu, jandarma teşkilâtında modern silah, araç ve gereçlerin etkin ve ekonomik bir şekilde kullanılmasını sağlamak ve Jandarma Genel Komutanlığınca belirlenen kadro görev yerlerinde devamlı personel istihdam edilerek hizmetteki verimi artırmak amacıyla çıkarılmıştır. Sistemin yeni oluşması, uygulamada çeşitli eksiklik ve tereddütlerin doğmasına neden olmuştur. Tasarılar, bu sakıncaların giderilmesi ve uzman jandarmaların verimlerinin yükseltilmesi amacıyla hazırlanmıştır. Tasarıların tümü üzerinde Komisyonumuzda yapılan görüşmelerden sonra, Tasarılarla gerekçeleri benimsenmiş ve 1/395 esas numaralı Tasarı esas alınmak suretiyle maddelerine geçilmesi kabul edilmiştir.
Tasarı üzerinde yeni bir madde ilavesini öngören bir önerge verilmiştir. Önerge, 3466 sayılı Kanunun 4 üncü maddesinde değişiklik öngörerek, uzman jandarma olabilmek için gereken en az ortaokul mezunu olma şartını, en az lise mezunu olmak biçiminde değiştirmektedir. Jandarma Genel Komutanlığının personel sisteminde önemli bir yer tutan uzman jandarmaların seçimleri ve yetiştirilmeleri, çeşitli kanunlarla jandarmaya verilen görevlerin daha etkili bir şekilde yerine getirilebilmesi açısından büyük önem taşımaktadır. Kolluk personelinin çağın gereklerine göre yetiştirilmesinde, bu personelin temel eğitim ve öğretim seviyeleri de önemli bir yer tutmaktadır. Ortaokul mezunu olan bir memurun, kolluk görevinin gereği olan konularda yetiştirilmesi, temel eğitim seviyesinin yetersizliği nedeniyle önemli güçlükler getirmektedir. Bu konudaki güçlüklerin giderilmesi ve personelin eğitim seviyesinin çağın gereklerine uydurulması amacıyla, uzman jandarmaların en az lise mezunu olanlar arasından seçilmeleri gerekmektedir. Bu amaçla önergeyle uzman jandarmaların en az ortaokul mezunları arasından seçilmesine imkân veren hüküm, en az lise mezunları arasından seçilmelerini sağlayacak şekilde yeniden düzenlenmektedir.
Önerge üzerinde hükümet temsilcilerince yapılan açıklamalarda, 3466 sayılı Kanun yürürlüğe girdiğinde, yeterli lise ve yüksekokul mezunu bulunmadığından ortaokul mezunları arasından seçim yapıldığı; ancak bugün lise ve üstü eğitim görmüş çok sayıda işsizin bulunduğu; hem daha üst eğitim görmüş insanların işsizliğini önlemek hem de kaliteyi artırmak amacıyla bu değişikliğin gerekli olduğu ifade edilmiştir. Hükümet temsilcilerince bu konuda bir örnek verilmiştir : 2002 yılında 25 sözleşmeli bayan astsubayın alımı için yapılan sınava 21 000 kişi başvurmuştur. Bu başvurulardan yaklaşık 4 000'i iki yıllık yüksekokul mezunu, 400'ü üniversite mezunudur. Bunların içinde yüksek lisans yapanlar bile vardır. Dolayısıyla böyle bir ortamda ortaokul mezununu istihdam etmek hem hakkaniyete uygun düşmeyecektir hem de kurumun eleman kalitesinin artırılması olanağı varken, bu önlenmiş olacaktır.
Bu görüşlerden sonra bazı komisyon üyelerimizce, lise koşulunun da yüksekokul mezunu biçiminde değiştirilmesi önerilmiştir. Ancak bu durumda da çok sayıda lise mezununun iş bulma umutlarının söneceği endişesiyle öneriden vazgeçilmiştir.
Önerge, üzerindeki bu görüşmelerden sonra, oylanarak kabul edilmiştir. Düzenleme, madde sıralamasına uygun olarak, Başkanlığa verilen redaksiyon yetkisi çerçevesinde, Tasarıya 1 inci madde olarak işlenmiştir. 1 inci madde Komisyonumuzca bu biçimiyle kabul edilmiştir.
Tasarıyla birleştirilen 1/446 esas numaralı Tasarının 1 inci maddesi, 3466 sayılı Kanunun 6 ncı maddesinde değişiklik öngörmektedir. Uzman jandarmalar, mevcut düzenleme uyarınca ancak, uzman jandarma okulunun bitirilmesinin ardından ihtisas eğitimine tâbi tutulabilmektedir. Yapılan düzenleme ile uzman jandarma adaylarının da, gerek görülmesi halinde ihtisas eğitimine tâbi tutulabilmesine imkân sağlanmaktadır. Komisyon üyelerimizce, maddenin görüşülmesi sırasında, adayların eğitim amacıyla yurt dışına gönderilmemesi gerektiği, bu nedenle de maddeye yurt içi ibaresinin eklenmesi gerektiği ifade edilmiştir. Cevaben yapılan açıklamalarda, düzenlemeyle adayların yurtiçi eğitiminin ima edildiği, bu konuda yönetmelikte açıklama yapılacağı belirtilmiştir. Madde, üzerindeki bu görüşmelerden sonra, madde sıralamasına uygun olarak 2 nci madde olarak kabul edilmiştir.
Görüşmelere esas alınan Tasarının 1 inci maddesinde, uzman jandarmaların askerlik çağı sonu sürelerinin, hizmet süresinin bitiminden itibaren beş yıl olduğu belirtilmekte;yedeklik döneminde iken yapılacak çağrının, gençlerden yaşlılara doğru bir sıralamayla yapılacağı belirtilmektedir. Bu suretle, bu konudaki tereddütler giderilmiş olmakta ve huzursuzluk önlenmektedir. Komisyonumuz, 1 inci maddeyi madde teselsülünü sağlayarak 3 üncü madde olarak kabul etmiştir.
Görüşmelere esas alınan (1/395) ve birleştirilen (1/446) Tasarıların ikisinin de 2 nci maddesi, 3466 sayılı Kanunun 9 uncu maddesinde değişiklik öngörmektedir.
1/395 esas numaralı Tasarının 2 nci maddesinin getirdiği değişiklikler :
Uzman Jandarma Kanununda, uzman jandarmaların terhis kaydı, yedeklik yoklaması, hizmete celp, eğitim ve tatbikat gibi yedeklik dönemine ilişkin olarak, düzenleme bulunmadığından uygulamada sorunlar doğmaktadır. Tasarının 2 nci maddesi, bu eksikliği gidermekte ve bu gibi hallerde 1111 sayılı Askerlik Kanununun uygulanacağını hüküm altına almaktadır.
Uzman jandarmaların; askerî statüsünü erbaşlar, erler ve askerî öğrencilerle hiyerarşik ilişkilerini, disiplin ve cezaî müeyyideler ile yargılama usulü bakımından tâbi olacakları hükümleri düzenlemektedir.
1/446 esas numaralı Tasarının 2 nci maddesinin getirdiği değişiklikler :
Memurin Muhakematı Hakkında Kanun yürürlükten kaldırılarak, yerine 4483 sayılı Memurlar ve Diğer Kamu Görevlilerinin Yargılanması Hakkında Kanun ihdas edildiğinden, maddede yeni kanunun adı zikredilmektedir.
Uzman jandarmaların; askerî statüsünü, erbaşlar, erler ve askerî öğrencilerle hiyerarşik ilişkilerini, disiplin ve cezaî müeyyideler ile yargılama usulü bakımından tâbi olacakları hükümleri düzenlemektedir.
Maddelerin her ikisi de aynı maddenin aynı hükmüne ilişkindir ve farklı düzenlemeler nedeniyle çelişki doğmaktadır. Bu amaçla madde üzerinde aradaki çelişkiyi gideren ve iki maddeyi tek madde haline getiren bir önerge verilmiş ve kabul edilmiştir. Her iki Tasarının da 2 nci maddesini birleştiren önerge, madde sıralamasına uygun olarak, Tasarıya 4 üncü madde olarak işlenmiştir.
Tasarıların her ikisinin 3 üncü maddesi de 3466 sayılı Kanunun 16 ncı maddesinde değişiklik öngörmektedir.
1/395 esas numaralı Tasarının 3 üncü maddesi, uzman jandarma statüsünün kaybedilmesi halinde, yedekte er kaynağına alınmayı öngörmektedir.
1/446 esas numaralı Tasarının 3 üncü maddesi, 657 sayılı Devlet Memurları Kanununun 125 inci maddesinde yer alan düzenlemeye paralel olarak, 3466 sayılı Kanunun 16 ncı maddesine (f) bendini eklemektedir. Bu düzenlemeyle, ertelenmiş, para cezasına veya tedbire çevrilmiş, affa uğramış olsa bile, Devletin şahsiyetine karşı işlenen suçlarla, Askerî Ceza Kanununun 131 inci maddesinin birinci fıkrasında belirtilen az vahim hali hariç basit veya nitelikli zimmet, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas, iftira gibi yüz kızartıcı veya şeref ve haysiyet kırıcı nitelikteki suçlardan veya istimal ve istihlak kaçakçılığı hariç kaçakçılık, resmî ihale ve alım satımlara fesat karıştırma suçlarından hüküm giyen uzman jandarmaların ilişiğinin kesileceği hüküm altına alınmıştır.
Komisyonumuz her iki maddedeki düzenlemeyi uygun bularak tek bir çerçeve madde altında birleştirilmiştir. Birleştirilen madde Tasarıya, madde sıralaması gözetilerek, 5 inci madde olarak işlenmiştir.
Tasarının, 3466 sayılı Kanunun 19 uncu maddesinin ikinci fıkrasında değişiklik yapmak suretiyle, uzman jandarmaların atandıkları yerde zorunlu kalma süresini dört yıldan iki yıla indiren 4 üncü maddesi Komisyonumuzca 6 ncı madde olarak kabul edilmiştir.
1/446 esas numaralı Tasarının 4 üncü maddesiyle 3466 sayılı Kanunun 18 inci maddesinde değişiklik yapılarak, uzman jandarmaların astsubay olmaları için gerekli olan en az bir yıl kıt'ada bekleme süresi üç yıla çıkarılmakta ve astsubay adayı olabilmek için Birinci Kademeli Çavuş rütbesinde bulunmak koşulu getirilmektedir. Tasarının 5 inci maddesi ile 3466 sayılı Kanuna geçici bir madde eklenmektedir. Geçici madde ile getirilen yeni düzenleme nedeniyle uzman jandarmaların astsubaylığa geçme başvuru hakkının kayba uğramaması için, her adaya toplam üç başvuru hakkı tanınmaktadır. Maddelerin Komisyonumuzda görüşülmesi sırasında, bu konuda yeni bir Tasarı çalışması olduğu hatırlatılmış ve 4 ve 5 inci maddenin Tasarıdan çıkarılması yönünde bir önerge verilmiştir. Önerge Komisyonumuzda kabul edilmiş ve 1/446 esas numaralı Tasarının 4 ve 5 inci maddeleri Tasarıdan çıkarılmıştır.
1/395 esas numaralı Tasarının, hizmete çağrılan yedeklerin özlük haklarını düzenleyen 5 inci maddesi;ilk atamalarda yapılacak ödemelerdeki tereddütleri gideren 6 ncı maddesi, 4 üncü maddenin uygulanmasına esneklik getiren ve zamana yayan 7 nci maddesi ile yürürlük ve yürütmeye ilişkin 8 ve 9 uncu maddeleri Komisyonumuzca, madde teselsülüne uygun olarak 7, 8, 9, 10 ve 11 inci maddeler olarak kabul edilmiştir.
Tasarı, Başkanlığa verilen yetki çerçevesinde redaksiyona tâbi tutulmuştur.
Raporumuz, Genel Kurula sunulmak üzere arz olunur.
Madde 0001:
28.05.1988 tarihli ve 3466 sayılı Uzman Jandarma Kanununun 4 üncü maddesinde yer alan ortaokul ibaresi lise olarak değiştirilmiştir.
Madde 0002:
3466 sayılı Kanunun 6 ncı maddesi aşağıdaki şekilde değiştirilmiştir.
Madde 6.- Uzman jandarma adayları ve uzman jandarmalar, ihtiyaca göre düzenlenecek kurslar ile ihtisas eğitimine tâbi tutulabilir. Uzman jandarmalar, eğitim aldıkları ihtisas kollarında istihdam edilebilir. Tâbi tutulacakları kurslar ile ihtisas eğitimlerinin süre ve şekli yönetmelikle düzenlenir.
Madde 0003:
3466 sayılı Kanunun 7 nci maddesinin başlığı ile birinci fıkrası aşağıdaki şekilde değiştirilmiştir.
Mecburi Hizmet ve Yedeklik
Uzman jandarmaların mecburi hizmet süresi, uzman jandarma çavuşluğa nasıp tarihinden itibaren on yıl olup, yaş hadleri 56'dır. Bunun beş yıl fazlası ise askerlik çağı sonudur. Barışta ve seferde bu süreye kadar yedeğe ayrılmış uzman jandarmalar en genç olanlarından başlanmak üzere hizmete çağrılabilirler.
Madde 0004:
3466 sayılı Kanunun 9 uncu maddesi aşağıdaki şekilde değiştirilmiştir.
Madde 9.- Uzman jandarmalar, çavuş rütbesi taşıyan asker kişi sayılırlar. Bunlar muvazzaflık hizmetinde ve yedeklik döneminde iken hizmete çağrıldıklarında uzman erbaş, erbaş ve erlerin üstü olup, disiplin ve cezai müeyyideler ile yargılama usulü bakımından erbaşlarla aynı hükümlere tâbi tutulurlar. Askeri öğrencilerle astlık ve üstlük münasebetleri yoktur.
Uzman jandarmalar, terhis kaydı, yedeklik yoklaması, hizmete celp, eğitim ve tatbikat gibi yedeklik dönemine ilişkin olarak bu Kanunda düzenlenmeyen hususlarda 1111 sayılı Askerlik Kanununun ilgili hükümlerine tâbidirler.
Uzman jandarmalar, mülki görevlerin ifası sırasında işledikleri suçlardan dolayı 4483 sayılı Memurlar ve Diğer Kamu Görevlilerinin Yargılanması Hakkında Kanun hükümlerine tâbidirler.
Madde 0005:
3466 sayılı Kanunun 16 ncı maddesinin birinci fıkrasının (e) bendinden sonra gelmek üzere, aşağıdaki (f) bendi ile aşağıdaki fıkra eklenmiştir.
f) Ertelenmiş, para cezasına veya tedbire çevrilmiş, affa uğramış olsa bile, Devletin şahsiyetine karşı işlenen suçlarla, Askeri Ceza Kanununun 131 inci maddesinin birinci fıkrasında belirtilen az vahim hali hariç, basit veya nitelikli zimmet, irtikâp, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas, iftira gibi yüz kızartıcı veya şeref ve haysiyet kırıcı nitelikteki suçlardan veya istimal ve istihlak kaçakçılığı hariç kaçakçılık, resmi ihale ve alım satımlara fesat karıştırma suçlarından hüküm giyenler.
15 inci maddeye göre meslekten çıkarılan veya bu madde gereğince ilişikleri kesilen uzman jandarmalar yedekte, er kaynağına alınırlar.
Madde 0006:
3466 sayılı Kanunun 19 uncu maddesinin ikinci fıkrası aşağıdaki şekilde değiştirilmiştir.
Uzman jandarma okulunu başarı ile bitirenler altı ay süre ile stajyer olarak görev başı eğitimine tabi tutulmak üzere kura ile atanırlar. Stajyer olarak görev başı eğitiminde geçen süreler garnizon hizmet süresinden sayılmaz. Sağlık durumu, idari, asayiş ve diğer zaruri sebepler dışında atandıkları görev yerlerinde asgari iki yıl kalmayanlar yeniden atamaya tabi tutulmazlar. İl içindeki yer değiştirme işlemleri bu kayda tabi değildir.
Madde 0007:
3466 sayılı Kanunun 21 inci maddesine aşağıdaki fıkra eklenmiştir.
Hizmete çağrılan yedeğe ayrılmış uzman jandarmalara muvazzaf emsalleri gibi özlük hakları verilir.
Madde 0008:
3466 sayılı Kanunun 22 nci maddesine aşağıdaki fıkra eklenmiştir.
Ancak, uzman jandarma okullarından mezun olanlardan yeni görev yerlerine ataması yapılan uzman jandarmaların, takip eden aybaşına kadar olan döneme ait kıst aylıkları peşin ödenir.
Madde 0009:
3466 sayılı Kanuna aşağıdaki geçici maddeler eklenmiştir.
GEÇİCİ MADDE 3.- 19 uncu maddenin ikinci fıkrasında yapılan değişikliğin uygulanmasına, personel muvazenesinin sağlanması amacıyla Kanunun yürürlüğe girdiği tarihi takip eden ilk atama yılından başlamak üzere kademeli olarak dört yıl içinde geçilir.
GEÇİCİ MADDE 4.- 19 uncu maddenin ikinci fıkrasında yapılan değişikliğin uygulanmasına başlandığı tarihten önce ve dört yıllık kademeli uygulamaya ilişkin geçiş döneminde II nci coğrafi bölgede iki yıldan fazla hizmet yapanların, bu fazla hizmetleri garnizon dereceleri dikkate alınarak bir sonraki II nci coğrafi bölge hizmetlerinden sayılır.
Madde 0010:
Bu Kanun yayımı tarihinde yürürlüğe girer.
Madde 0011:
Bu Kanun hükümlerini Bakanlar Kurulu yürütür.
Yükleyen: yasinuzunoglu
