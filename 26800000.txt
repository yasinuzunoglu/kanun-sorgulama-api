2680 sayılı Kamu Kurum ve Kuruluşlarının Kuruluş, Görev ve Yetkilerinin Düzenlenmesi ile İlgili Yetki Kanunu
Yayımlandığı Resmî Gazete Tarihi: 19.06.1982
Yayımlandığı Resmî Gazete Sayısı: 17729
Kabul Tarihi	17.06.1982
Madde 0001: Amaç
Kamu hizmetlerinin düzenli, süratli, etkin, verimli ve ekonomik bir şekilde yürütülebilmesi için kamu kurum ve kuruluşları, Tarım Satış ve Tarım Kredi Kooperatifleri ile bunların birliklerinin kuruluş, görev ve yetkilerine ilişkin konularda aşağıda belirtilen çerçeve dahilinde Bakanlar Kuruluna kanun hükmünde kararname çıkarma yetkisi verilmiştir.
Madde 0002: Kapsam
Bu Yetki Kanununa göre çıkarılacak kanun hükmünde kararnameler:
Kamu hizmetlerinin Bakanlıklar arasında bölünüşüne, hangi anahizmet kuruluşlarının hangi bakanlıklara bağlanacağına, yeni bakanlık, bağlı ya da ilgili kuruluş kurulmasına, mevcutların birleştirilmesine veya kaldırılmasına, bakanlıkların taşrada ve yurt dışında teşkilat kurmasına; muhafazası, birleştirilmesi, yeniden düzenlenmesi veya kurulması öngörülen bakanlıklar ile diğer kamu kurum ve kuruluşlarının kuruluş biçimlerine, hukuki yapılarına, hangi anahizmet birimlerinden oluşacağına, birimler arasındaki hiyerarşik ilişkilere, tüm kuruluşlarda benzer hizmet yapan birimlerin görev, yetki ve yükümlülüklerine ait genel esasları,
Bu esaslara uygun olarak yukarıda sayılan kurum ve kuruluşların görev, yetki, teşkilat ve kadrolarının düzenlenmesine ilişkin hükümleri,
Tarım Satış ve Tarım Kredi Kooperatifleri ile bunların birliklerinin kuruluşu, organlarının teşkili, görev ve yetkileri ile işleyişi gibi hususların yeniden düzenlenmesine ilişkin hükümleri,
Kapsar.
Madde 0003: İlkeler
Bakanlar Kurulu, birinci madde ile verilen yetkiyi kullanırken, kamu hizmetlerinin düzenli, etkili, verimli, ekonomik ve süratli bir şekilde yürütülebilmesini sağlamak amacıyla aşağıdaki ilkeleri gözönünde bulundurur:
Kamu hizmetlerinden genel idare esaslarına göre yürütülmesi gerekenler; Başbakanlık, Bakanlıklar ve bunlara bağlı kuruluşlar eliyle yürütülür.
Bakanlıkların kuruluş ve teşkilatlanmasında; kamu hizmetlerinde iş bölümünün ve koordinasyonun sağlanması, bir hizmetin tek kuruluş veya birim tarafından yürütülmesi ve kaynak israfının önlenmesi esasına uyulur.
Bakanlıklar, Müsteşarlık ve Genel Müdürlükler, Bakanlar Kuruluna bu Kanunla verilen yetkiye göre kurulur.
Kurum ve kuruluşların merkez, taşra ve yurtdışı teşkilatı, hizmetlerin özelliğinden kaynaklanan zorunlu farklılıklar saklı kalmak kaydı ile, hiyerarşik bağlılık, unvan ve rütbe standardizasyonu sağlanacak şekilde düzenlenir.
Kamu kurum ve kuruluşlarının taşra teşkilatının düzenlenmesinde valilere gerekli yetkiler tanınır.
27 Şubat 1982 tarihli, 8/4334 ve 8/4337 sayılı Bakanlar Kurulu Kararları esas alınarak yapılan ve bu Kanun ile verilen yetkiye dayanılarak çıkarılacak kanun hükmünde kararnameler uyarınca yapılacak olan yeni düzenlemeler nedeniyle kadro unvanı ve derecesi değişen görevlilerin eski kadrolarına ait aylık, ek gösterge ve her türlü zam ve tazminat hakları yeni görevlerinde kaldıkları sürece şahıslarına bağlı olarak saklı tutulur.
Bu bent hükmü 29 Haziran 1981 tarihli ve 2485 sayılı Kanun kapsamına giren personele de uygulanır.
Kamu İktisadi Teşebbüslerinin kuruluş ve teşkilatlanmasında, yukarıdaki ilkelerle birlikte hizmetin gerekliliği, ülke ekonomisine yararlılık, verimlilik ve karlılık esasları gözönünde bulundurulur.
Tarım Satış ve Tarım Kredi Kooperatifleri ile bunların birliklerinin kuruluşu, organlarının teşkili, görev ve yetkileri ile işleyişleri gibi hususların yeniden düzenlenmesinde, hizmetin gerekliliği, ülke ekonomisine yararlılık ve verimlilik esasları dikkate alınır.
Bakanlar Kurulu, bu Kanuna dayanarak çıkaracağı kanun hükmünde kararnamelerin yürürlük tarihini 26 Şubat 1982 olarak tespit etmeye yetkilidir.
Madde 0004: Yetki Süresi
Bakanlar Kuruluna birinci madde ile verilen yetki, bu Kanunun yürürlüğe girdiği tarihten itibaren 18 ay için geçerlidir.
Madde 0005: Yürürlük
Bu Kanun yayımı tarihinde yürürlüğe girer.
Madde 0006: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
