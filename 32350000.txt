3235 sayılı 1479 Sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanununa Bazı Maddeler Eklenmesine Dair Kanun
Yayımlandığı Resmî Gazete Tarihi: 09.11.1985
Yayımlandığı Resmî Gazete Sayısı: 18923
Kabul Tarihi	05.11.1985
Madde 0001:
1479 sayılı Kanuna aşağıdaki ek maddeler eklenmiştir.
Sağlık sigortasının kapsamı
EK MADDE 11.- Sağlık sigortası yardımlarından;
1479 sayılı Kanuna tabi sigortalılar ile eş ve bakmakla yükümlü oldukları çocukları, ana ve babaları,
Yaşlılık ve malullük aylığı almakta olanlar ile eş ve bakmakla yükümlü oldukları çocukları, ana ve babaları,
Ölüm aylığı almakta olanlar,
Yararlanırlar.
Ancak, diğer sosyal güvenlik Kanunlarına ve özel kanunlara göre sağlık yardımlarından faydalananlar yararlanamazlar.
Sağlık hizmeti, Sağlık ve Sosyal Yardım Bakanlığı, Sosyal Sigortalar Kurumu, mahalli idareler, üniversiteler, kamu iktisadi teşebbüslerine ait sağlık tesisleri ile diğer sağlık tesislerinden satın alınmak suretiyle yürütülür.
Sağlık hizmetinin hangi sağlık kuruluşlarından satın alınacağının tespitine Bakanlar Kurulu yetkilidir.
Sağlık sigortasından faydalanma şartları
EK MADDE 12.- Sağlık sigortasına tabi sigortalıların, sağlık yardımlarından faydalanmaları, en az sekiz ay eksiksiz sağlık sigortası primi ödemiş olmaları, sağlık ve sigorta prim borcu bulunmaması şartına bağlıdır.
Sağlık yardımının kapsamı
EK MADDE 13.- Sağlık sigortası yardımları, hastalık ve iş kazası hallerini kapsar.
Sağlık yardımları, hastanın;
Hekime muayene ettirilmesi, hekimin göstereceği lüzum üzerine teşhis için gereken klinik ve laboratuvar tetkiklerinin yaptırılması ve tedavisinin sağlanması,
Teşhis ve tedavi için gerekirse sağlık müessesesine yatırılması,
Tedavi süresince gerekli ilaç ve iyileştirme vasıtalarının sağlanması, Hallerini kapsar.
Ayakta yapılan tedavilerde verilen ilaç bedellerinin % 20 si sigortalı, % 10 u aylık alanlar tarafından karşılanır.
Sağlık yardımlarının süresi
EK MADDE 14.-
Hastalık hallerinde yapılacak sağlık yardımları, hastanın iyileşmesine kadar sürer.
Ancak, hastalık hallerinde yataklı tedavi kurumlarında yapılacak sağlık yardımları tedaviye başlanan tarihten itibaren altı ayı geçemez.
Hastalık sigortası yardımları, sigortalının sigortalılık vasfını kaybettiği tarihten itibaren 90 gün içinde meydana gelecek hastalık hallerinde de devam eder.
İş kazasından dolayı muayene ve tedavi, sigortalının kurumca tedaviye alındığı tarihte başlar ve sağlık durumunun gerektirdiği sürece devam eder.
Sağlık sigortası gelirleri
EK MADDE 15.- Sağlık sigortası hizmetleri aşağıdaki gelirlerle karşılanır.
Sigortalıların, yürürlükteki basamak gösterge tutarlarının % 12 si oranında ödeyecekleri sağlık sigortası primleri,
Gerçek ve tüzelkişiler tarafından sağlık hizmetlerinde kullanılmak şartıyla yapılacak bağışlar ve vasiyetler,
Diğer gelirler.
Sağlık sigortası gelirlerinin işletilmesi
EK MADDE 16.- Sağlık sigortası priminin tahsil ve takibi 1479 sayılı Kanun hükümlerine göre yürütülür ve bu primler ayrı bir fonda toplanır. Bu fonda toplanan paralar başka maksatlarla kullanılamaz. Uzun vadeli sigorta kolları fonundan da sağlık hizmetleri için fon aktarması yapılamaz.
Sağlık sigortası fonunda toplanan paralar için 1479 sayılı Kanunun değişik 74 üncü maddesi hükümleri uygulanmaz.
Sağlık sigortası fonunda toplanan paralar 1479 sayılı Kanunun 16 ncı maddesinin a, b ve c bentlerindeki yerlere ve konulara herhangi bir miktar tahdidi olmaksızın yatırılabileceği gibi, bu Kanunun değişik 21 inci maddesindeki esaslar dahilinde de işletilebilir.
Sağlık hizmetleri giderlerinin karşılanması
EK MADDE 17.- Sağlık hizmetlerinin gerektirdiği giderler ek 11 inci maddede sayılan kuruluşların yataklı tedavi kurumlarında yapılacak muayene, tedavi, tahlil, müdahale, ameliyat tedavilerine ait fiyat tarifeleri esas alınarak Kurum tarafından ilgili kuruluşlara ödenir. Ancak, diğer sağlık kuruluşlarında yapılan tedavilerde, Sağlık ve Sosyal Yardım Bakanlığının resmi sağlık kuruluşları için tespit ettiği ücret tarifeleri esas alınır.
Yönetmelik
EK MADDE 18.- Sağlık sigortası yardımlarının şekil ve şartları, başvurma usul ve esasları, tedavi süresince gerekli ilaç ve iyileştirme vasıtalarının sağlanması, ilaç bedeline katılma payı alınmayacak hastalıklar, diş hastalıkları tedavisi, gözlük, işitme cihazı, çeşitli ortez, protez ve benzeri yardımların yapılması ile bunların cins ve evsafı yönetmelikle düzenlenir.
Madde 0002:
1479 sayılı Kanuna aşağıdaki geçici maddeler eklenmiştir.
GEÇİCİ MADDE 6.- Sağlık sigortası hizmetleri kademeli olarak ek 11 inci maddede sayılan kuruluşlara ait sağlık tesislerinin müsait hizmet kapasitesi olan bölgelerden veya illerden başlanmak üzere, Bakanlar Kurulu Kararı ile üç yıl içinde bütün yurtta uygulamaya konulur.
Aylık alanlardan kesilecek sağlık sigortası primi
GEÇİCİ MADDE 7.- Bu Kanunun yürürlüğe girdiği tarihte Kurumdan aylık almakta olanların aylıklarından on yıl süre ile kesilecek prim oranları, sağlık sigortası fonunun gelir gider muvazenesi de gözönünde bulundurularak, her yıl Bakanlar Kurulunca tespit edilir. Ancak bu oran % 5 ten az % 10 dan fazla olamaz.
Kanunun yürürlük tarihinden sonra aylık bağlananlar ile hak sahiplerinin aylıklarından kesilecek sağlık sigortası primi, sigortalının daha önce ödediği süreler dahil on yılı geçemez.
Madde 0003: Yürürlük
Bu Kanunun hükümleri 01.01.1986 tarihinde yürürlüğe girer.
Madde 0004:
Bu Kanunu Bakanlar Kurulu yürütür.
Yükleyen: yasinuzunoglu
