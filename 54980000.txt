5498 sayılı Gülhane Askeri Tıp Akademisi Kanununun Bazı Maddelerinde Değişiklik Yapılmasına Dair Kanun Hükmünde Kararnamenin Değiştirilerek Kabulü Hakkında Kanun
Yayımlandığı Resmî Gazete Tarihi: 17.05.2006
Yayımlandığı Resmî Gazete Sayısı: 26171
Kabul Tarihi	10.05.2006
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-1/455/3508
20.07.2000
TÜRKİYE BÜYÜK MİLLET MECLİSİ BAŞKANLIĞINA
Gülhane Askeri Tıp Akademisi Kanununun Bazı Maddelerinde Değişiklik Yapılmasına Dair Kanun Hükmünde Kararname bugünkü Resmi Gazetede yayımlanmış ve Anayasanın 91 inci maddesi uyarınca bir sureti ekli olarak gönderilmiştir.
Gereğini arz ederim.
B. Ecevit
Başbakan
GENEL GEREKÇE
Türk Silahlı Kuvvetlerinde sağlık hizmetleri, çevreden merkeze doğru işleyen bir sistem içerisinde yürütülmektedir. Revirler ve dispanserlerden çevre hastahanelerine, çevre hastahanelerinden merkez hastahanelerine ve merkez hastahanelerinden Gülhane Askeri Tıp Akademisi (GATA) ve Haydarpaşa Eğitim Hastahanesine, hasta ve yaralı sevk edilmektedir.
Türk Silahlı Kuvvetlerinde hastahaneler, kendi Kuvvet Komutanlıklarına bağlı olmalarına karşın, Jandarma Genel Komutanlığı ve Sahil Güvenlik Komutanlığı da dahil Silahlı Kuvvetlerin tamamına hizmet veren Gülhane Askeri Tıp Akademisi Komutanlığı Genelkurmay Başkanlığına bağlı bulunmakta ve bünyesinde; Tıp Fakültesi, Hemşirelik Yüksek Okulu, Sağlık Meslek Yüksek Okulu, Sağlık Bilimleri Enstitüsü, Sağlık Astsubay Hazırlama ve Sınıf Okulu ile birisi İstanbul'da olmak üzere iki eğitim hastahanesi bulunmaktadır.
Türk Silahlı Kuvvetlerinin en gelişmiş tıbbi ve ilmi kurumu olan Gülhane Askeri Tıp Akademisinde iç içe girmiş ve bir çoğu idari faaliyet olan hizmetlerin tamamı tabipler tarafından yerine getirilmektedir. İdari faaliyetlerin yoğunluğu nedeniyle, asıl görevleri bilimsel faaliyetlerle uğraşmak olan tabipler, zamanlarının çoğunu bu idari faaliyetleri icra etmeye harcamakta ve bilimsel faaliyetlere yeteri kadar zaman ayıramamaktadırlar. Bu nedenle Gülhane Askeri Tıp Akademisi Komutanlığında idari faaliyetlerle bilimsel faaliyetleri birbirinden tamamen ayıracak şekilde yeniden teşkilâtlanmanın, tabiplerin idari faaliyetlerden soyutlanarak, sadece bilimsel faaliyetlerle ilgilenmelerine imkân sağlanmasının ve Gülhane Askeri Tıp Akademisinin bir korgeneral veya koramiral tarafından sevk ve idare edilmesinin uygun olacağı değerlendirilmektedir.
Diğer taraftan, tıp fakültelerinin ana bilim ve bilim dalı başkanlığı görev süreleri 2547 sayılı Yüksek Öğretim Kanununun 21 inci maddesi kapsamında 3 yıl süre ile sınırlanmıştır. Gülhane Askeri Tıp Akademisindeki ana bilim ve bilim dalı başkanlıklarında ise, görev süresi sınırlaması bulunmamaktadır. Buna göre bir öğretim üyesi, 20-25 yılı bulacak şekilde çok uzun yıllar bu görevlerde kalabilmekte, bu durum ise ana bilim ve bilim dalı ile servis ve kısımlarda görev yapan diğer öğretim üyelerinin, kadrolar dolu olduğu için, bilimsel açıdan yükselecek kadroları bulamamasına yol açmakta ve genç neşetli öğretim üyelerinin motivasyonunun kırılmasına sebep olmaktadır.
Bu maksatla, ana bilim ve bilim dalı ile servis ve kısım şefliği görevlerinin askerlikteki rütbe bekleme ve terfi süreleri de göz önüne alınarak, en fazla 8 yıllık bir süre ile sınırlandırılması, bu süreyi tamamlayan öğretim üyelerinin, oluşturulması öngörülen Yüksek Bilim Konseyi kadrolarına atanmaları ve branşlardaki bilimsel faaliyetlerine bu Konseyde devam etmeleri, Konseydeki kadrolara atanmış olan öğretim üyelerinden, ihtiyaç olduğunda kuvvet komutanlıklarının sağlık daireleri ile Jandarma Genel Komutanlığı sağlık şube müdürlüğü ve asker hastahanelerinin kadro görev yerlerinde faydalanılmasının uygun olacağı değerlendirilmiştir.
Türk Silahlı Kuvvetlerinin en yüksek tıbbi ve ilmi kurumu olan Gülhane Askeri Tıp Akademisinin, bir amacı da Türk Silahlı Kuvvetlerinin askeri tabip ve diğer sağlık personeli ihtiyacını karşılamaktır. Yetiştirilecek olan bu personelin Atatürk İlkelerine bağlı, milli şuur ve disiplini görev bilen, aynı zamanda sağlık bilimi alanında mesleğinin bilgi, beceri, davranış ve genel kültürüne sahip, askerliğin temeli olan disiplin ruhuyla yetişmiş eleman olmaları, eğitim ve öğretimin ana ilkeleri arasında sayılmış bulunmaktadır.
Bu nedenle, ilan edilen boş öğretim üyeliği kadrolarına müracaat eden ve ilmi yeterlilikleri Gülhane Askeri Tıp Akademisi Komutanlığınca değerlendirilerek Genelkurmay Başkanlığına bildirilen adayların, askeri personelin atanmasına ilişkin kurallar ile Harp Akademilerine müracaat eden adayların seçiminde dikkate alınan esaslara paralel olarak, askeri sicil ve disiplin durumları yönünden de değerlendirilmesi gerekmektedir.
Bu düşüncelerden hareketle hazırlanan Kanun Hükmünde Kararname ile, Gülhane Askeri Tıp Akademisinin, tabipleri bilimsel çalışmalara yönlendirilecek şekilde, bir korgeneral veya koramiralin sevk ve idaresinde yeniden teşkilatlandırılması, ana bilim ve bilim dalı başkanlıkları ile servis ve kısım şefliği görev süreleri sınırlandırılarak, akademik çalışmalardaki dinamizm ve verimliliğin artırılması yanında, öğretim üyelerinin bilgi ve tecrübelerinden daha fazla istifade edilmesi amaçlanmaktadır.
HÜKÜMETİN TEKLİF ETTİĞİ METİN
GÜLHANE ASKERİ TIP AKADEMİSİ KANUNUNUN BAZI MADDELERİNDE DEĞİŞİKLİK YAPILMASINA DAİR KANUN HÜKMÜNDE KARARNAME
Gülhane Askeri Tıp Akademisi Kanununun Bazı Maddelerinde değişiklik yapılması; 29.06.2000 tarihli ve 4588 sayılı Kanunun verdiği yetkiye dayanılarak, Bakanlar Kurulunca 06.07.2000 tarihinde kararlaştırılmıştır.
Madde - 1.
17.11.1983 tarihli ve 2955 sayılı Gülhane Askeri Tıp Akademisi Kanununun 2 nci maddesi aşağıdaki şekilde değiştirilmiştir.
Madde 2.- Bu Kanun; Gülhane Askeri Tıp Akademisi Komutanlığını, bu Komutanlığa bağlı eğitim ve öğretim kurumlarını ve bunlarla ilgili faaliyet ve esasları kapsar.
Madde - 2.
2955 sayılı Kanunun 3 üncü maddesine aşağıdaki (d) ve (e) bentleri eklenmiş ve mevcut (d) bendi (f) bendi olarak teselsül ettirilmiştir.
d) Komutan İdari Yardımcısı: Gülhane Askeri Tıp Akademisinin idari faaliyetlerinde Gülhane Askeri Tıp Akademisi Komutanına yardımcı olan, harp akademisi mezunu general ve amiraldir.
e) Yüksek Bilim Konseyi: Gülhane Askeri Tıp Akademisi Komutanı ve Gülhane Askeri Tıp Fakültesi dekanı ile Gülhane Askeri Tıp Akademisinde görevli ana bilim ve bilim dalı başkanlığı ile servis ve kısım şefliği görev süresini tamamlayan öğretim üyeleri ile Gülhane Askeri Tıp Akademisi Komutanı tarafından bir yıl için görevlendirilecek üç ana bilim dalı ve iki bilim dalı başkanından oluşan ve bu Kanunla kendisine verilen görevleri yerine getiren konseydir.
Madde - 3.
2955 sayılı Kanunun 7 nci maddesinin birinci fıkrasının (d) bendi aşağıdaki şekilde değiştirilmiş ve fıkraya aşağıdaki (k), (l) ve (m) bentleri eklenmiştir.
d) Sağlık astsubay sınıfının ve Türk Silahlı Kuvvetlerinin ihtiyaç duyduğu diğer sağlık personelinin eğitim ve öğretimlerini sağlamak,
k) Diğer Askeri hastahanelerin bilimsel yönden gelişmesine katkıda bulunmak,
l) Diğer Askeri hastahanelerin uzmanlık dallarındaki tabip ihtiyaçlarını gidermek maksadıyla, geçici görev veya rotasyon usulü ile öğretim üyesi görevlendirmek,
m) Genelkurmay Başkanlığı, Milli Savunma Bakanlığı, kuvvet komutanlıkları ile Jandarma Genel Komutanlığının sağlık hizmetlerinin yönetimi ve plânlanması ile ilgili karargâh çalışmalarına katılmak ve bu konuda personel görevlendirmek.
Madde - 4.
2955 sayılı Kanunun 8 inci maddesi aşağıdaki şekilde değiştirilmiştir.
Madde 8.- Gülhane Askeri Tıp Akademi- sinin eğitim, öğretim ve yönetim işleri;
Gülhane Askeri Tıp Akademisi Komutanı,
Akademi Kurulu,
Yönetim Kurulu,
Komutan Bilimsel Yardımcısı (Dekan),
Komutan İdari Yardımcısı,
Yüksek Bilim Konseyi,
tarafından yürütülür.
Madde - 5.
2955 sayılı Kanunun 9 uncu maddesi aşağıdaki şekilde değiştirilmiştir.
Madde 9.- Gülhane Askeri Tıp Akade- misi Komutanı; harp akademisi mezunu bir korgeneral veya koramiral olup, 926 sayılı Türk Silahlı Kuvvetleri Personel Kanunundaki usul ve esaslara göre atanır. Gülhane Askeri Tıp Akademisi Komutanı; Gülhane Askeri Tıp Akademisinin amiri ve Akademi Kurulunun, Yönetim Kurulunun, Yüksek Disiplin Kurulunun başkanıdır. Gülhane Askeri Tıp Akademisi Komutanı, akademinin bütün idari faaliyetlerinin yürütülmesinden ve bilimsel faaliyetlerin koordinasyonundan sorumludur. Ayrıca, Genelkurmay Başkanlığınca kendisine verilen görevleri yerine getirir.
Madde - 6.
2955 sayılı Kanunun 10 uncu maddesinin birinci fıkrası ile üçüncü fıkrasının (d) bendi aşağıdaki şekilde değiştirilmiştir.
Akademi Kurulu; Gülhane Askeri Tıp Akademisi Komutanının başkanlığında, dekan, dekan yardımcıları, bölüm başkanları, ana bilim dalı başkanları, enstitü ve yüksekokul müdürleri ile Gülhane Askeri Tıp Akademisi Komutanının Yüksek Bilim Konseyi üyeleri arasından bir yıl süreyle görevlendireceği en fazla 10 öğretim üyesinden oluşur. Gülhane Askeri Tıp Akademisi Komutanının bulunmadığı hallerde, Dekan Kurula başkanlık eder.
d) Kuruluş ve görevleri yönetmelikte belirtilen Profesörler Sağlık Kurulunun üyelerini seçmek,
Madde - 7.
2955 sayılı Kanunun 11 inci maddesinin birinci fıkrası aşağıdaki şekilde değiştirilmiştir.
Gülhane Askeri Tıp Akademisi Komutanının başkanlığında, Dekan, Komutan İdari Yardımcısı, Komutanlık bünyesindeki enstitü, yüksekokul ve benzeri kuruluşların müdür veya komutanları, eğitim hastahanelerinin komutanları, Türk Silahlı Kuvvetleri Rehabilitasyon ve Bakım Merkezi Başkanı ile Akademi Kurulu tarafından Gülhane Askeri Tıp Akademisinde görevli profesörler arasından üç yıl için seçilecek üç profesör ile bölüm başkanlarından oluşur.
Madde - 8.
2955 sayılı Kanunun 12 nci maddesi başlığı ile birlikte aşağıdaki şekilde değiştirilmiştir.
Gülhane Askeri Tıp Akademisi Komutanı Bilimsel Yardımcısı (Dekan):
Madde - 12.
Gülhane Askeri Tıp Akademisi Komutanı Bilimsel Yardımcısı tabip tümgeneral veya tümamiral olup, Askeri Tıp Fakültesi ile eğitim hastahanelerinde ve Sağlık Bilimleri Enstitüsünde bilfiil görev yapan askeri tabip profesörler arasından, 926 sayılı Türk Silahlı Kuvvetleri Personel Kanunundaki usul ve esaslara göre atanır.
Gülhane Askeri Tıp Akademisi Komutanı Bilimsel Yardımcısı, aynı zamanda Askeri Tıp Fakültesi dekanı ve Tıp Fakültesi Eğitim Hastahanesinin baştabibi olup, Gülhane Askeri Tıp Akademisi Komutanına bilimsel faaliyetlerde yardım eder ve bu faaliyetlerin koordineli bir şekilde yürütülmesinden Gülhane Askeri Tıp Akademisi Komutanına karşı sorumludur. Dekan, Fakültenin eğitim ve öğretim faaliyetlerinin planlanmasını, programlanmasını ve uygulanmasını sağlar. Dekana çalışmalarında yardımcı olmak üzere; Dekanın önerisi alınarak, Gülhane Askeri Tıp Akademisi Komutanının teklif edeceği 4 öğretim üyesi arasından en çok 2 dekan yardımcısı Genelkurmay Başkanlığınca atanır. Dekan yardımcılarından birisi, baştabip yardımcılığı görevini de yürütür.
Dekanın görevleri şunlardır:
Fakülte kuruluna başkanlık etmek, fakülte kurulunun kararlarını uygulamak ve fakültenin bilimsel faaliyetlerini koordine etmek ve yürütmek, birimleri arasında düzenli çalışmayı sağlamak.
Her öğretim yılı sonunda ve istendiğinde Fakültenin genel durumu ve işleyişi hakkında Gülhane Askeri Tıp Akademisi Komutanına bilgi vermek.
Fakültenin birimleri ile kadro ve kuruluşundaki personel üzerinde genel gözetim ve denetim görevini yapmak.
Gülhane Askeri Tıp Akademisi Komutanının katılmadığı toplantılarda, Yüksek Bilim Konseyi Başkanlığı görevini yürütmek.
Üniversitelerarası Kurul üyeliği yapmak.
Bu Kanun ile kendisine verilen diğer görevleri yapmak.
Madde - 9.
2955 sayılı Kanunun 13 üncü maddesinin dördüncü fıkrası aşağıdaki şekilde değiştirilmiştir.
Fakülte Kurulu, akademik bir organ olup görevleri şunlardır:
Gülhane Askeri Tıp Akademisi Komutanlığınca verilecek direktiflere göre, eğitim ve öğretim, bilimsel araştırma ve bu faaliyetlerle ilgili esasları, plan, program ve öğretim takvimini hazırlamak.
Dekanın eğitim ve öğretim ile ilgili Fakülte Kuruluna getireceği konularda kararlar almak.
Öğrencilerin ders intibakları ile eğitim, öğretim ve sınavlara ait işlemleri hakkında karar vermek, eğitim ve öğretim, bilimsel araştırma ve yayın faaliyetlerinin esasları hakkında Akademi Kuruluna önerilerde bulunmak.
Bilimsel gelişmelere paralel olarak, Gülhane Askeri Tıp Akademisinin veya Askeri Tıp Fakültesinin bütününü ilgilendiren kanun ve yönetmelik değişiklikleri hakkında, Akademi Kuruluna önerilerde bulunmak.
Fakültedeki bölüm, ana bilim dalları ve bilim dallarının kurulması, kaldırılması veya birleştirilmesi ile ilgili olarak Akademi Kuruluna önerilerde bulunmak.
Bu Kanunla verilen diğer görevleri yapmak.
Madde - 10.
2955 sayılı Kanunun 14 üncü maddesinin ikinci ve dördüncü fıkraları aşağıdaki şekilde değiştirilmiştir.
Enstitü müdürü ve bir enstitü müdür yardımcısı, Gülhane Askeri Tıp Akademisi öğretim üyeleri arasından Genelkurmay Başkanlığınca atanır. Enstitü müdürünün görev süresi 4 yıldır. General ve amiraller hariç, bu süre Yüksek Askeri Şûra kararıyla her yıl yeniden değerlendirilmek kaydıyla uzatılabilir. Enstitü müdürünün görev süresi toplam 8 yılı geçemez. Görev süresi bitenler Yüksek Bilim Konseyindeki kadrolara atanırlar. General veya Amiral rütbesindeki Enstitü müdürleri rütbe bekleme süresini tamamladıktan sonra Genelkurmay Başkanının Teklifi, Yüksek Askeri Şûranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Enstitü Kurulu, enstitü müdürünün başkanlığında, enstitü müdür yardımcısı ve enstitüyü oluşturan merkez başkanları ile ana bilim dalı başkanlarından oluşur.
Madde - 11.
2955 sayılı Kanunun 15 inci maddesinin ikinci fıkrası aşağıdaki şekilde değiştirilmiştir.
Yüksekokul müdürü, öncelikle yüksekokul kadrolarında görevli öğretim üyeleri arasından, yüksekokul kadrolarında görevli öğretim üyesi bulunmadığı takdirde Gülhane Askeri Tıp Akademisinde görevli öğretim üyelerinden Gülhane Askeri Tıp Akademisi Komutanı tarafından teklif edilecek 4 öğretim üyesi arasından Genelkurmay Başkanlığınca 4 yıl için atanır. Görev süresi bitimini müteakip Yüksek Askeri Şûra tarafından yapılacak değerlendirmelere göre birer yıllık süreler halinde en fazla 4 defa uzatılabilir. Yüksekokul müdürünün görev süresi 8 yılı geçemez. Yüksekokul müdürüne çalışmalarında yardımcı olmak üzere bir yüksekokul müdür yardımcısı da, aynı usul ve esaslara göre seçilir ve atanır.
Madde - 12.
2955 sayılı Kanunun 16 ncı maddesinin ikinci fıkrası ve dördüncü fıkrası aşağıdaki şekilde değiştirilmiştir.
Bölüm, bölüm başkanı tarafından yönetilir. Bölüm başkanı yönetmelikte gösterilecek esaslar dikkate alınarak; fakültede dekanın, enstitüde enstitü müdürünün, yüksekokulda yüksekokul müdürünün ve eğitim hastahanesinde hastahane komutanının teklifi üzerine Gülhane Askeri Tıp Akademisi Komutanı tarafından görevlendirilir.
Bölüm başkanı, bölümün her düzeyde eğitim, öğretim ve araştırmalarından ve bölüme ait her türlü faaliyetin düzenli ve verimli bir şekilde yürütülmesinden ve öğretim üyelerinin bilimsel gelişmesinden sorumludur.
Madde - 13.
2955 sayılı Kanunun 19 uncu maddesi aşağıdaki şekilde değiştirilmiştir.
Madde 19.- Gülhane Askeri Tıp Akademisinde açık bulunan yardımcı doçentlik kadroları, isteklilerin başvurması için Genelkurmay Başkanlığınca ilan edilir. Müracaat eden adayların durumları; Genelkurmay Başkanlığınca şahsi kayıtları, görevin icapları, istihbari bilgi, belge ve kayıtlar ile temin ve yetiştirme planlarına uygunluk bakımından değerlendirilerek, uygun görülenler sınavlarının yapılması için Gülhane Askeri Tıp Akademisi Komutanlığına bildirilir. Gülhane Askeri Tıp Akademisi Komutanı; fakültede fakülte dekanı, eğitim hastahanesinde eğitim hastahanesi komutanı, yüksekokulda yüksekokul müdürü ve enstitüde enstitü müdürünün de görüşlerini alarak biri o birimin yöneticisi, diğerleri o birimin dışından olmak üzere üç profesör veya doçent tespit ederek bunlardan, adayların her biri hakkında yazılı mütalaa ister. Gülhane Askeri Tıp Akademisi Komutanı; fakülte dekanı, eğitim hastahanesi komutanı, yüksekokul ve enstitü müdürünün görüşlerini de alarak atamanın yapılması için Genelkurmay Başkanlığına öneride bulunur. Önerilenlerden, kadro miktarı kadarının yardımcı doçentliğe atanmaları Genelkurmay Başkanlığınca yapılır.
Yardımcı doçentliğe önermede ve atamada askeri personele öncelik verilir. Yardımcı doçentler her seferinde üç yıllık bir dönem için olmak üzere en çok iki defa atanabilirler. Genelkurmay Başkanlığınca, yan dal uzmanlık eğitimine müsaade edilen yardımcı doçentlerin, bu eğitimde geçen süreleri yardımcı doçentlikten sayılmaz. Yan dal uzmanlık eğitimi süresince öğretim üyeliği özlük haklarından yararlanılmaz.
Yardımcı doçentlikte ilk üç yıllık görev süresini tamamlamadan yurt dışı daimi göreve seçilenlerin dönüşlerinde kalan sürelerini tamamlama hakları saklıdır. Bu personelin yurda dönüşlerinde boş kadrolardan hangisine atanacakları yönetmelikle düzenlenir.
Yardımcı doçentliğe atamada aranacak şartlar şunlardır:
Doktora yapmış veya tıpta uzmanlık unvanını almış olmak.
Askeri personel için doktora veya tıpta uzmanlık unvanını aldıktan sonra fiilen en az iki yıl kıt'a hizmeti yapmış olmak.
Merkezi sistemle yapılacak yabancı dil sınavında yüzde altmış veya daha yukarısında not almış olmak.
Deneme dersinde başarılı olmak.
Tutum ve davranışları ile yasadışı siyasi, yıkıcı, irticai, bölücü, ideolojik görüşleri benimsememiş, bu gibi faaliyetlere karışmamış olmak.
Devletin şahsiyetine karşı işlenen suçlarla, 5816 sayılı Atatürk Aleyhine İşlenen Suçlar Hakkında Kanunda belirtilen suçlar ile basit ve nitelikli zimmet, rüşvet, hırsızlık, dolandırıcılık, sahtecilik, inancı kötüye kullanma, yalan yere tanıklık, yalan yere yemin, suç tasnii, ırza geçmek, sarkıntılık, kız, kadın ve erkek kaçırmak, fuhşiyata tahrik, gayri tabii mukarenet, dolanlı iflas gibi yüz kızartıcı veya şeref ve haysiyeti kırıcı suçlar ile kaçakçılık, resmi alım-satımlara fesat karıştırma suçlarından birisinden hükümlü olmamak.
Firar, üste hakaret, emre itaatsizlikte ısrar, mukavemet, amir veya üste fiilen taarruz, fesat, isyan suçları ile 1632 sayılı Askeri Ceza Kanununun 148 inci maddesinde yazılı suçlardan biriyle hükümlü olmamak.
Taksirli suçlar hariç olmak üzere yukarıdaki bentlerde sayılanların dışındaki suçlardan mahkemeler, disiplin mahkemeleri veya birden fazla disiplin amirince toplam olarak 21 gün ve daha fazla hapis veya oda hapsi cezası ile hükümlü olmamak veya cezalandırılmamak.
Yardımcı doçentliğe müracaat eden personelden yukarıda sayılan suçlardan almış oldukları cezaları ertelenmiş, para cezasına çevrilmiş, genel veya özel af yasaları kapsamına girmiş, adli sicilden hükümlülükleri çıkarılmış olanlar da yardımcı doçentliğe kabul edilmezler.
Yardımcı doçentler; ilk üç yıllık dönem sonunda başvurularda aranacak şartları yitirmemiş olmaları halinde Akademi Kurulunun kararı, Gülhane Askeri Tıp Akademisi Komutanının önerisi üzerine, Genelkurmay Başkanlığınca ikinci üç yıllık dönem için atanabilirler.
Madde - 14.
2955 sayılı Kanunun 20 nci maddesinin ikinci fıkrasına aşağıdaki (d) bendi ve aynı maddeye aşağıdaki üçüncü fıkra eklenmiştir:
d) Bu Kanunun 19 uncu maddesinin dördüncü fıkrasının (e), (f), (g) ve (h) bentlerinde yazılı olan nitelikleri haiz.
Gülhane Askeri Tıp Akademisi haricindeki yükseköğretim kurumları tarafından açılacak doçentlik sınavına katılmak isteyenler, Genelkurmay Başkanlığından izin almak zorundadırlar. Diğer yükseköğretim kurumları da, Genelkurmay Başkanlığından izin almamış olanların müracaatlarını kabul edemez ve doçentlik sınavlarını yapamaz. Buna rağmen doçentlik unvanı alanların, doçent kadrolarına atanması yapılmaz.
Madde - 15.
2955 sayılı Kanunun 21 inci maddesi aşağıdaki şekilde değiştirilmiştir.
Madde 21.- Gülhane Askeri Tıp Akademisinde açık bulunan doçentlik kadroları; isteklilerin başvurması için Genelkurmay Başkanlığınca ilan edilir. Genelkurmay Başkanlığı, biri Gülhane Askeri Tıp Akademisindeki doçentlik kadrolarının boş olduğu birimin yöneticisi, diğerleri o birimin dışından olmak üzere, üç profesör tespit ederek bunlardan, adayların her biri hakkında yazılı mütalaa ister. Gülhane Askeri Tıp Akademisi Komutanı, profesörlerin adaylar hakkındaki mütalaalarına fakülte dekanı, eğitim hastahanesi komutanı, yüksekokul müdürü ve enstitü müdürünün adaylar hakkındaki görüşlerini alarak hazırlayacağı kendi mütalaasını da ekleyerek, önerilen kadro miktarı kadarının atanması için Genelkurmay Başkanlığına teklifte bulunur. Genelkurmay Başkanlığı, yapacağı değerlendirmeyi müteakip, uygun olanları boş doçentlik kadrolarına atar. Doçent kadrosuna atamada askeri personele öncelik verilir.
Doçentliğe atamada aranacak şartlar şunlardır:
Doçentlik unvanını almış olmak,
En az üç yıl yardımcı doçentlik kadrosunda çalışmış olmak,
Bu Kanunun 19 uncu maddesinin dördüncü fıkrasının (e), (f), (g) ve (h) bentlerinde yazılı olan nitelikleri haiz olmak.
Madde - 16.
2955 sayılı Kanunun 22 nci maddesi aşağıdaki şekilde değiştirilmiştir.
Madde 22.- Profesörlüğe yükselme ve atamada aranacak şartlar şunlardır:
Profesörlüğe yükselebilmek için;
Doçentlik unvanını aldıktan sonra en az iki yılı Gülhane Askeri Tıp Akademisinde olmak üzere beş yıl ilgili bilim alanında çalışmış olmak,
Bu Kanunun 19 uncu maddesinin dördüncü fıkrasının (e), (f), (g) ve (h) bentlerinde yazılı olan nitelikleri haiz olmak,
Birisi başlıca araştırma eseri olarak belirtilmiş olmak kaydıyla, ilgili bilim alanında uygulamaya yönelik çalışmalar ve uluslararası düzeyde orijinal yayınlar yapmış olmak,
gerekir.
Profesörlük kadrosuna atama yapılmadan profesörlüğe yükseltilme yapılmış sayılamaz.
Profesörlük kadrosuna atama ile ilgili usul ve esaslar şunlardır:
Gülhane Askeri Tıp Akademisi profesörlük kadrosu boşaldığında Genelkurmay Başkanlığı; boş kadroları, bilim dallarını ve adaylarda aranan nitelikleri ilan eder.
Birinci fıkranın (a) bendinde öngörülen şartları haiz adaylar Genelkurmay Başkanlığına başvurur.
Genelkurmay Başkanlığı, müracaat eden doçentlerin bilimsel çalışmalarının; Gülhane Askeri Tıp Akademisi Komutanı, biri Dekan ve biri de ilgili bölüm başkanı tarafından seçilecek üç profesörden oluşan ve çalışma esasları yönetmelikte belirtilecek olan Ön Değerlendirme Komitesi tarafından incelenmesini Gülhane Askeri Tıp Akademisi Komutanlığından ister.
Ön Değerlendirme Komitesi; adayın müracaat ettiği kadroya asgari uygunluğunu, araştırma yönünü, ders verme deneyimini ve başarısını, akademik, idari ve mesleki hizmetleri konularındaki yeterliliğini değerlendirerek ayrıntılı bir rapor hazırlar. Fakülte Dekanı, eğitim hastahanesi komutanı, yüksekokul müdürü ve enstitü müdürü Komite raporuna kendi görüşünü de ekleyerek Gülhane Askeri Tıp Akademisi Komutanına gönderir. Gülhane Askeri Tıp Akademisi Komutanı; bu görüşleri dikkate alarak kendi mütalaasını hazırlar ve bu mütalaası ile birlikte Komite raporunu Genelkurmay Başkanlığına gönderir.
Genelkurmay Başkanlığı; başvuruda bulunan doçentlerin durumlarını incelemek üzere, biri profesör kadrosunun açık olduğu birimden biri o birimin dışından, üçü de Yükseköğretim Kurulunca görevlendirilecek beş profesörü tespit eder ve adayların bilimsel araştırmalarını içeren dosyalarını göndererek yazılı mütalaa ister. Bu profesörler, adayların eserlerini bilimsel açıdan inceleyerek rapor yazar ve kadroya atanacak birden fazla aday varsa tercihlerini bildirirler.
Genelkurmay Başkanlığı, bu profesörlerin adaylar hakkındaki mütalaalarını ve adayın bilimsel araştırmalarını içeren diğer dosyasını Yükseköğretim Kuruluna gönderir. Yükseköğretim Kurulunun olumlu görüşü üzerine atamayı yapar. Profesör kadrosuna atamada asker doçentlere öncelik verilir.
Gülhane Askeri Tıp Akademisi ve bağlı birimlerindeki boş profesörlük kadrolarına, yönetmelikte belirtilen esaslar dahilinde, sivil profesörler de atanabilir.
Madde - 17.
2955 sayılı Kanunun 26 ncı maddesinin ikinci fıkrasına üçüncü cümleden sonra gelmek üzere aşağıdaki cümle eklenmiştir.
Ancak albay rütbesinde, ana bilim dalı başkanı, bilim dalı başkanı, servis şefi veya kısım şefi olarak geçecek süre toplam 8 yılı geçemez.
Madde - 18.
2955 sayılı Kanunun 34 üncü maddesinin birinci fıkrası aşağıdaki şekilde değiştirilmiş ve maddeye ikinci fıkradan sonra gelmek üzere aşağıdaki fıkra eklenmiştir.
Gülhane Askeri Tıp Akademisinde görevli öğretim elemanları, Genelkurmay Başkanlığınca, görev unvanlarına bakılmaksızın;
Eğitim maksadıyla, diğer eğitim hastahanelerinin kadrolarına,
Askeri hastahanelerin bilimsel gelişmesine katkıda bulunmak maksadıyla, bir yılı geçmemek üzere diğer hastahanelerin uzmanlık kadrolarına,
Sağlık hizmetlerinin yönetimi ve planlanması maksadıyla; Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarına,
Disiplin, kıdem, kadro, kadrosuzluk ile diğer askeri ihtiyaçlar nedeniyle; Gülhane Askeri Tıp Akademisindeki başka bir göreve ya da Gülhane Askeri Tıp Akademisi dışındaki karargah ve kurumlara,
atanabilir veya buralarda görevlendirilebilirler.
Yüksek Bilim Konseyinde görevli öğretim üyeleri, özlük hakları saklı kalmak kaydıyla, Türk Silahlı Kuvvetlerinin sağlık ihtiyaçları nedeniyle diğer askeri hastahanelerde, Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarında görevlendirilebilirler. Bu personelin Gülhane Askeri Tıp Akademisinde verecekleri derslerin toplam süresi, diğer öğretim üyelerinin haftalık ders süresi kadardır.
Madde - 19.
2955 sayılı Kanunun 36 ncı maddesinin ikinci fıkrası aşağıdaki şekilde değiştirilmiştir.
Gülhane Askeri Tıp Akademisi Komutanlığı, Gülhane Askeri Tıp Akademisinin bir sonraki eğitim ve öğretim yılı için çeşitli dallardan ihtiyaç duyduğu öğretim üyesi miktarını tespit eder ve 2547 sayılı Yüksek Öğretim Kanunu hükümlerine göre görevlendirilecek öğretim elemanlarını, içinde bulunduğu eğitim ve öğretim yılının nisan ayı sonuna kadar Genelkurmay Başkanlığı ile Yükseköğretim Kurulu Başkanlığına bildirir. Gülhane Askeri Tıp Akademisi Komutanlığı, ihtiyacın karşılanabilme şeklini tespit eder. Yükseköğretim Kurulu ile işbirliği yaparak, gerekli tedbirleri alır. Yükseköğretim Kurulunca görevlendirilen öğretim elemanları ile ilgili esaslar, bu Kanun ve 2547 sayılı Yüksek Öğretim Kanunu hükümlerine göre yürütülür.
Madde - 20.
2955 sayılı Kanunun 37 nci maddesinin ikinci ve üçüncü fıkraları aşağıdaki şekilde değiştirilmiştir.
Genelkurmay Başkanlığı ayrıca, eğitim, öğretim ve diğer faaliyetlerin bu Kanunda belirtilen amaca ve ana ilkelere uygunluğunu, Gülhane Askeri Tıp Akademisi Yüksek Bilim Konseyinden yeteri kadar üye almak suretiyle de denetler.
Öğretim elemanlarının görevlerini yapmaları bölüm başkanları, enstitü ve yüksekokul müdürleri, eğitim hastahaneleri komutanları, Dekan ve Gülhane Askeri Tıp Akademisi Komutanı tarafından izlenir ve denetlenir.
Madde - 21.
2955 sayılı Kanunun 38 inci maddesi aşağıdaki şekilde değiştirilmiştir.
Madde 38.- Öğretim elemanlarının bilimsel yönden denetlenmeleri Gülhane Askeri Tıp Akademisi Yüksek Bilim Konseyi tarafından, eğitim ve öğretim, bilimsel araştırma, yayın, seminer, klinik ve uygulama faaliyetleri ile diğer hususlar üzerinden yapılır.
Her öğretim yılı sonunda bölüm başkanı, bölümündeki öğretim üyelerinin bilimsel gelişmelerini, bölümün geçmiş yıldaki eğitim, öğretim ve araştırma faaliyeti ile, gelecek yıldaki çalışma planını belirten raporu bağlı bulunduğu dekana, enstitü müdürüne, yüksekokul müdürüne veya eğitim hastahanesi komutanına sunar. Bunlar da raporlarını Gülhane Askeri Tıp Akademisi Komutanına gönderirler. Gülhane Askeri Tıp Akademisi Komutanı, bu rapora kendi kanaatini de ekleyerek Genelkurmay Başkanlığına sunar.
Her öğretim elemanı; bilimsel araştırmalarının, yayınlarının ve girdiği dersler ile yönettiği seminerlerin ve uygumaların listesini, yurt içinde ve yurt dışında yapılan bilimsel kongrelerdeki tebliğlerin birer örneğini bağlı bulunduğu yüksekokul müdürü, enstitü müdürü, fakülte dekanı ve eğitim hastahanesi komutanı aracılığı ile Gülhane Askeri Tıp Akademisi Komutanlığına sunmak zorundadır. Yayınlanmayan eserlerin birer kopyası verilir. 5846 sayılı Fikir ve Sanat Eserleri Kanununun eser sahibine tanıdığı haklar saklıdır.
Öğretim elemanlarının bilimsel yayınları için Gülhane Askeri Tıp Akademisinde özel arşiv tutulur.
Gülhane Askeri Tıp Akademisi Yüksek Bilim Konseyi ve bölüm başkanlarının denetlemeler sonunda hazırlayacakları raporlar, ilgili öğretim üyesinden müteakip yıllarda yararlanma konusundaki değerlendirme çalışmalarında kullanılır.
Madde - 22.
2955 sayılı Kanunun 49 uncu maddesinin ikinci ve dördüncü fıkraları aşağıdaki şekilde değiştirilmiştir.
Uzmanlar hariç olmak üzere öğretim elemanları ile Yüksek Bilim Konseyinden diğer askeri hastahanelerde, Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarında görevlendirilebilen öğretim üyelerine, ayrıca, 2914 sayılı Yüksek Öğretim Personel Kanununun 12 nci maddesine göre üniversite ödeneği; idari görevleri bulunanlara da, aynı Kanunun 13 üncü maddesine göre idari görev ödeneği ödenir.
Yukarı fıkralardaki askeri personele, 926 sayılı Türk Silahlı Kuvvetleri Personel Kanununda öngörülen iş güçlüğü, iş riski, temininde güçlük zammı ve mali sorumluluk tazminatı ödenmez. Yan ödemeden faydalanmayan bu statüdeki personelin çeşitli ödemelerle bir ayda aldıkları net tutarlar, bu maddede sayılmayan ve yan ödemelerden yararlanan personele çeşitli ödemelerle bir ayda verilen net tutarlardan az ise, aynı kıt'a ve karargahtaki aynı rütbe ve kıdemdekiler arasında meydana gelen fark ayrıca tazminat olarak ödenir. Meslek ve sanatlarını serbest olarak icra eden profesör ve doçentlere döner sermayeden pay almamak kaydıyla üniversite ödeneği ödenir.
Madde - 23.
2955 sayılı Kanunun 50 nci maddesinin (k) bendi aşağıdaki şekilde değiştirilmiştir.
k) Gülhane Askeri Tıp Akademisi Yüksek Bilim Konseyinin kuruluşu ve işleyişi ile görev, yetki ve sorumluluklarına ilişkin esas ve usuller,
Madde - 24.
2955 sayılı Kanuna aşağıdaki ek maddeler eklenmiştir.
Gülhane Askeri Tıp Akademisi Komutanı İdari Yardımcısı:
EK MADDE 1.- Gülhane Askeri Tıp Akademisi Komutanı İdari Yardımcısı, harp akademisi mezunu bir general veya amiral olup, Gülhane Askeri Tıp Akademisi Komutanının atandığı usullere göre atanır. Komutan İdari Yardımcısı, her türlü idari faaliyette Gülhane Askeri Tıp Akademisi Komutanına yardım eder.
Yüksek Bilim Konseyi:
EK MADDE 2.- Yüksek Bilim Konseyi; Gülhane Askeri Tıp Akademisi Komutanı Bilimsel Yardımcısı (Dekan), Gülhane Askeri Tıp Akademisindeki ana bilim dalı ve bilim dalı başkanlığı ile servis ve kısım şefliği görev sürelerini tamamlayan öğretim üyeleri ve Gülhane Askeri Tıp Akademisi Komutanı tarafından bir yıl için görevlendirilecek 3 ana bilim dalı ve 2 bilim dalı başkanından oluşur.
Bu öğretim üyeleri daha önce görev yaptıkları ana bilim dalı, bilim dalı ile servis ve kısımlarda bilimsel faaliyetlerine devam ederler.
Yüksek Bilim Konseyinin kadroları her yıl yeniden düzenlenir ve Türk Silahlı Kuvvetleri teşkilat ve kadrolarında gösterilir.
Bu Konseyin kadroları içinde, yurt dışı sürekli göreve atanan öğretim üyesi sayısı kadar kadro ayrıca gösterilir.
Yüksek Bilim Konseyi Dekanın başkanlığında toplanır. Gülhane Askeri Tıp Akademisi Komutanı Türk Silahlı Kuvvetlerinin genel sağlık politikaları ile ilgili konularda Yüksek Bilim Konseyi toplantılarına katılır ve toplantıyı yönetir.
Yüksek Bilim Konseyinin ve Konseyi oluşturan öğretim üyelerinin görevleri şunlardır:
Gülhane Askeri Tıp Akademisinin eğitim ve öğretim plan ve programlarının çağdaş, bilimsel ve teknolojik esaslara uygun olması için araştırmalar yapmak.
Gülhane Askeri Tıp Akademisini ilgilendiren kanun ve yönetmeliklerin taslaklarını hazırlamak, önerilerde bulunmak ve görüş bildirmek.
Türk Silahlı Kuvvetleri personelinin fizik ve moral gücünü en üst düzeyde muhafaza etmek üzere bedensel ve ruhsal gelişimi sağlayacak sportif faaliyetlerin bilimsel verilerini araştırmak, tespit etmek ve uygulamaya yönelik önerilerde bulunmak.
Türk Silahlı Kuvvetlerinde ortaya çıkacak salgın hastalıklarla mücadele etmek ve koruyucu önlemler alınmasını sağlamak maksadıyla önerilerde bulunmak.
Sağlık bilimleri alanında, yüksek düzeyde bilimsel çalışma ve araştırma yapmak.
Ulusal ve uluslararası kurumlarla bilimsel işbirliği yaparak, Gülhane Askeri Tıp Akademisinin bilimsel gelişimine ve verilen sağlık hizmetlerinin kalitesinin artırılmasına katkıda bulunacak araştırmalar yapmak ve önerilerde bulunmak.
Gülhane Askeri Tıp Akademisi Komutanı tarafından görevlendirilecek en fazla 10 öğretim üyesi ile Akademi Kuruluna iştirak etmek.
Genelkurmay Başkanlığının direktiflerine uygun olarak, Gülhane Askeri Tıp Akademisinin bilimsel denetimini yapmak.
Mesleki ve bilimsel yayın yapmak.
Eğitim ile ilgili klinik, poliklinik ve laboratuvar çalışmaları yapmak.
Diğer askeri hastahanelerin bilimsel yönden gelişmesine katkıda bulunmak.
Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığı karargahlarında yürütülen sağlıkla ilgili planlama ve çalışmalara iştirak etmek.
Adli tıp olaylarında görevlendirilmeleri halinde, bilirkişi olarak görev yapmak.
Gülhane Askeri Tıp Akademisi Komutanlığınca yapılacak ulusal ve uluslararası kongre ve toplantıların tıbbi ve idari sekreterliğini yürütmek.
Bu Kanunla, Yüksek Bilim Konseyine ve öğretim üyelerine verilen diğer görevleri yapmak.
Ana bilim dalı ve ana bilim dalı başkanı:
EK MADDE 3.- Ana bilim dalı, en az bir bilim dalını kapsayan eğitim, uygulama ve araştırma faaliyetlerinin yürütüldüğü akademik bir birimdir. Ana bilim dalları Gülhane Askeri Tıp Akademisi Komutanlığınca Yükseköğretim Kurulundan alınan görüş, Akademi Kurulunun kararı ve Gülhane Askeri Tıp Akademisi Komutanlığınının önerisi üzerine Genelkurmay Başkanlığınca kurulur.
Ana bilim dalı başkanı; ana bilim dalı içindeki en kıdemli asker profesör olup fakültede dekanın, enstitüde enstitü müdürünün veya yüksekokulda yüksekokul müdürünün görüşü alınarak Gülhane Askeri Tıp Akademisi Komutanının teklifi üzerine Genelkurmay Başkanlığınca atanır.
Fakülte dışındaki diğer birimlerin öğretim üyesi bulunmayan ana bilim dallarının başkanları, Askeri Tıp Fakültesinde görevli öğretim üyeleri arasından Dekanın görüşü de alınarak Gülhane Askeri Tıp Akademisi Komutanı tarafından görevlendirilir. Bu şekilde yapılan görevlendirilmelerde geçen süre ana bilim dalı başkanlığı görev süresinden sayılmaz.
Ana bilim dalı başkanlığı görev süresi 4 yıldır. General ve amirallar hariç bu süre Yüksek Askeri Şura kararıyla her yıl yeniden değerlendirilmek kaydıyla uzatılabilir. Ana bilim dalı başkanlığı görev süresi toplam 8 yılı geçemez. Görev süresi bitenler yüksek Bilim Konseyindeki kadrolara atanırlar. General ve amiral rütbesindeki ana bilim dalı başkanları rütbe bekleme süresini tamamladıktan sonra Genelkurmay Başkanının teklifi, Yüksek Askeri Şuranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Profesör bulunmayan ana bilim dallarında başkanlık görevini, doçentler vekaleten yürütürler. Ancak bu süreler görev süresinden sayılmaz.
Ana bilim dalı başkanının görevi başında bulunmadığı hallerde, ana bilim dalı içindeki akademik kıdemi önde olan öğretim üyeleri arasından rütbe ve kıdemce en büyük öğretim üyesi ana bilim dalı başkanlığına vekalet eder. Vekil tayini, bölüm başkanının da onayı alınarak ana bilim dalı başkanı tarafından yapılır.
Ana bilim dalı için düzenlenen bu hususlar; eğitim hastahanelerindeki servisleri de kapsar.
Bilim dalı ve bilim dalı başkanı;
EK MADDE 4.- Bilim dalı, ana bilim dalı içinde eğitim, öğretim, araştırma ve uygulama yapan akademik bir birimdir.
Bilim dalı, ana bilim dalına bağlı olarak ilgili ana bilim dalı başkanı ve bölüm başkanının ortak önerileri, Akademi Kurulunun kararı ve Gülhane Askeri Tıp Akademisi Komutanının teklifi üzerine, Genelkurmay Başkanlığınca kurulur ve Yükseköğretim Kuruluna bilgi verilir.
Bilim dalı başkanı; bilim dalı içindeki en kıdemli asker profesör olup fakültede dekanın, enstitüde enstitü müdürünün veya yüksekokulda yüksekokul müdürünün görüşü alınarak Gülhane Askeri Tıp Akademisi Komutanının teklifi üzerine Genelkurmay Başkanlığınca atanır.
Fakülte dışındaki diğer birimlerin öğretim üyesi bulunmayan bilim dallarının başkanları Fakültede görevli öğretim üyeleri arasından Dekanın görüşü de alınarak Gülhane Askeri Tıp Akademisi Komutanı tarafından görevlendirilir. Bu şekilde yapılan görevlendirmelerde geçen süre bilim dalı başkanlığı görev süresinden sayılmaz.
Bilim dalı başkanlığı görev süresi 4 yıldır. General ve amiraller hariç bu süre Yüksek Askeri Şura kararıyla her yıl yeniden değerlendirilmek kaydıyla uzatılabilir. Bilim dalı başkanlığı görev süresi toplam 8 yılı geçemez. Görev süresi bitenler Yüksek Bilim Konseyindeki kadrolara atanırlar. General ve amiral rütbesindeki bilim dalı başkanları rütbe bekleme süresini tamamladıktan sonra Genelkurmay Başkanının teklifi üzerine Yüksek Askeri Şuranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Profesör bulunmayan bilim dallarında başkanlık görevini doçentler, doçent de yoksa yardımcı doçentler vekaleten yürütürler. Ancak bu süreler görev süresinden sayılmaz.
Bilim dalı başkanının görevinin başında bulunmadığı hallerde, bilim dalı içindeki akademik kıdemi önde olan öğretim üyeleri arasından rütbe ve kıdemce en büyük öğretim üyesi, bilim dalı başkanlığına vekalet eder. Vekil tayini, ana bilim dalı başkanının da onayı alınarak bilim dalı başkanı tarafından yapılır.
Bilim dalı başkanı, bilim dalının her düzeydeki eğitim ve öğretim, uygulama, araştırma ve her türlü faaliyetlerinin düzenli ve verimli şekilde yürütülmesinden ana bilim dalı başkanına karşı sorumludur.
Bilim dalı için düzenlenen bu hususlar, eğitim hastahanelerindeki kısımları da kapsar.
Madde - 25.
2955 sayılı Kanuna aşağıdaki geçici maddeler eklenmiştir.
GEÇİCİ MADDE 8.- Gülhane Askeri Tıp Akademisi Komutanı, bu Kanun Hükmünde Kararnamenin yürürlüğe girmesinden sonra, 926 sayılı Türk Silahlı Kuvvetleri Personel Kanununda öngörülen usul ve esaslara uygun olarak atanır. Bu tarihte halen Gülhane Askeri Tıp Akademisi Komutanlığı görevini yürütmekte olan tabip sınıfı tümgeneral, aynı esas ve usullerle Gülhane Askeri Tıp Fakültesi Dekanı ve Tıp Fakültesi Eğitim Hastahanesi Baştabibi olarak atanır.
GEÇİCİ MADDE 9.- Ana bilim dalı başkanı, bilim dalı başkanı, servis şefi, merkez başkanı ve kısım şeflerinin görevleri, bu Kanun Hükmünde Kararnamenin yürürlüğe girdiği tarihi takip eden 30 Ağustos tarihine kadar devam eder. Bu tarihte, Kanunda öngörülen azami görev süresi olan sekiz yılı tamamlayanlar, Yüksek Askeri Şura tarafından değerlendirmeye alınır. Bunların görev süreleri, her yıl için ayrı ayrı değerlendirilmek koşuluyla iki yıl daha uzatılabilir. Görev süreleri uzatılmayanların Yüksek Bilim Konseyine atamaları yapılır.
Madde - 26.
Bu Kanun Hükmünde Kararname yayımı tarihinde yürürlüğe girer.
Madde - 27.
Bu Kanun Hükmünde Kararname hükümlerini Bakanlar Kurulu yürütür.
MADDE GEREKÇELERİ
Madde - 1:
Madde ile, Gülhane Askeri Tıp Akademisinin bir komutanlık olduğu vurgulanarak, Kanunun bu Komutanlığı ve bağlı eğitim ve öğretim kurumlarıyla, bunlarla ilgili faaliyet ve esasları kapsadığı belirtilmektedir.
Madde - 2:
Madde ile, Kanunun tanımlara ilişkin 3 üncü maddesi çerçevesinde Komutan İdari Yardımcısı ile Yüksek Bilim Konseyi kavramları açıklanmaktadır.
Madde - 3:
Madde ile, 926 sayılı Türk Silahlı Kuvvetleri Personel Kanununun 21 inci maddesi ile paralellik sağlanarak sağlık astsubay ibaresi, sağlık astsubay sınıfı olarak düzenlenmekte ve Gülhane Askeri Tıp Akademisinin görevleri arasına,
Diğer asker hastahanelerinin bilimsel yönden gelişmesine katkıda bulunmak,
Diğer asker hastahanelerinin uzmanlık dallarındaki tabip ihtiyaçlarını gidermek maksadıyla, geçici görev veya rotasyon usulü ile öğretim üyesi görevlendirmek,
Kuvvet Komutanlıkları ile Jandarma Genel Komutanlığının sağlık hizmetlerinin yönetimi ve planlanması ile ilgili karargâh çalışmalarına katılmak ve bu konuda personel görevlendirmek,
hususları eklenmektedir.
Madde - 4:
Madde ile, Gülhane Askeri Tıp Akademisi Komutanlığının yeniden yapılandırılması çerçevesinde; Komutan Bilimsel Yardımcısı (dekan), Komutan İdari Yardımcısı ve Yüksek Bilim Konseyinin de Akademi yönetim organları arasında yer alması öngörülmektedir.
Madde - 5:
Madde ile, Gülhane Askeri Tıp Akademisi Komutanlığının daha etkili olarak sevk ve idare edilmesini ve dekanın bilimsel çalışmalara yönelmesini sağlamak maksadıyla, yüksek sevk ve idare eğitimi almış korgeneral veya koramiral rütbesindeki bir personelin Gülhane Askeri Tıp Akademisi Komutanlığına getirilmesi öngörülmekte ve komutanın yetki ve sorumlulukları belirlenmektedir.
Madde - 6:
Madde ile, Gülhane Askeri Tıp Akademisi Komutanlığındaki yeniden yapılanma çerçevesinde, Komutan Bilimsel Yardımcısı (dekan) ile Yüksek Bilim Konseyi üyelerinin, Gülhane Askeri Tıp Akademisinin bilimsel faaliyetlerinde söz sahibi olan Akademi Kurulunda temsiline imkân sağlanmakta ve Akademi Kuruluna, Profesörler Sağlık Kurulu üyelerini seçme görevi verilmektedir.
Madde - 7:
Madde ile, Gülhane Askeri Tıp Akademisine bağlı tüm sağlık birimlerinin başkanlarının, Gülhane Askeri Tıp Akademisi Yönetim Kurulunda yer almaları sağlanmaktadır.
Madde - 8:
Madde ile, Gülhane Askeri Tıp Akademisinin yeniden yapılandırılması çerçevesinde, Komutan Bilimsel Yardımcısı statüsü verilen dekanın; yetki, görev ve sorumlulukları ile atama esas ve usulleri belirlenmektedir.
Bilimsel unvan, rütbe ve kıdem açısından en kıdemli personel dekan olacağı için Üniversitelerarası Kurul Üyeliği görevi ile Gülhane Askeri Tıp Akademisi Komutanının katılmadığı hallerde, Yüksek Bilim Konseyini yönetmek ve Konsey çalışmalarında bilimsel koordineyi sağlamak maksadıyla, Yüksek Bilim Konseyi Başkan Yardımcılığı görevi de dekana verilmiştir.
Madde - 9:
Madde ile, Fakülte Kurulunun görevleri yeniden düzenlenerek, bilimsel açıdan en üst kademede bulunan dekanın, alınacak akademik kararlara katkısı sağlanmıştır. Bu düzenleme çerçevesinde Akademik Kurul ile fakülte kurulu arasında bilgi akışı ve koordinasyona da imkân tanınması amaçlanmaktadır.
Madde - 10:
Gülhane Askeri Tıp Akademisi Sağlık Bilimleri Enstitüsü bünyesinde önemli hizmetler vermekte olan altı merkez bulunmakta, ancak mevcut hükme göre, merkez başkanları, enstitü kurulu üyeleri arasında yer almamaktadır. Yapılan değişiklik ile merkez başkanlarının da, enstitü kurulunda görev almaları sağlanmaktadır.
Madde - 11:
Madde ile, yeniden yapılanma esasları çerçevesinde Gülhane Askeri Tıp Akademisi Komutanlığı bünyesindeki yüksekokul müdürlüğüne ve yardımcılığına yapılacak atamalarda, Gülhane Askeri Tıp Akademisi Komutanına teklif etme yetkisi verilerek Komutanın personeli değerlendirebilmesine imkân tanınmaktadır.
Madde - 12:
Madde ile, bölüm başkanlarının görevlendirilmesinde, bölümlerin yer aldığı birimlerin amirlerine görevlendirmede yetki verilmekte, ayrıca bölümün amiri olan bölüm başkanına, öğretim üyelerinin bilimsel gelişmesini temin ve takip sorumluluğu verilerek bölüm başkanının etkinliğinin artırılması amaçlanmıştır.
Madde - 13:
Kanunun yürürlükteki 19 uncu maddesi hükümlerine göre, yardımcı doçentliğe atamada bilimsel yeterliğin yanında başka şart aranmamaktadır. Oysa öğretim üyeliği, eğitimde ve öğretimde en etkili görev olup, yardımcı doçentlik bunun ilk aşamasını teşkil etmekte ve Türk Silahlı Kuvvetlerinin yapısı içinde görevin en iyi şekilde yerine getirilebilmesi için disiplin kurallarının muhafaza edilmesi gerekmektedir.
Yeniden düzenlenen madde ile, Türk Silahlı Kuvvetlerini ilgilendiren çeşitli mevzuatta dağınık olarak yer alan, disiplin ile ilgili hususlar bir araya getirilmiş ve yardımcı doçentliğe atamada bu şartların eksikliğinden kaynaklanan problemlerin önüne geçilmesi amaçlanmış ve yardımcı doçentliğe atanma esas ve usulleri bilimsel yeterlilik yanında, Türk Silahlı Kuvvetlerinin disiplin anlayışı çerçevesinde yeniden belirlenmiştir.Bu kapsamda Gülhane Askeri Tıp Akademisi Komutanına bağlı birimlerin yöneticilerine de yetki ve sorumluluk verilmektedir.
Yan dal uzmanlık eğitimiyle ilgili değişiklikle de, uygulamada karşılaşılan bazı noksanlıklar giderilerek, yardımcı doçentlerin yan dal uzmanlık eğitimine gitmelerine uygun bir zemin hazırlanması amaçlanmıştır.
Ayrıca, Türk Silahlı Kuvvetlerinin ihtiyacına binaen yurt dışı sürekli görevlere seçilen doçentlerden, doçent kadrosuna atanmada aranan 3 yıl yardımcı doçent kadrosunda çalışmış olma şartını yerine getirmemiş olanların, yurt dışı görev dönüşünde bu süreyi tamamlamaları öngörülmüş ve bu amaçla Yüksek Bilim Konseyi bünyesinde kadro tahsisi yapılmasına imkân sağlanmıştır.
Diğer taraftan, kıtalardaki asker hastahanelerinde uzman tabip sıkıntısı yaşandığı göz önünde bulundurularak, mevcut hükümde yer alan tıpta uzmanlık eğitimi öncesi aranan, iki yıllık kıta hizmeti şartı, kıtalarda konuşlandırılmış olan asker hastahanelerinin uzman tabip ihtiyaçları da göz önüne alınarak, doktora ve tıpta uzmanlık eğitimi sonrasına alınmaktadır.
Tıp biliminin evrenselliği ve globalleşme göz önüne alındığında, özellikle öğretim üyesi seviyesindeki tabiplerin yabancı dil sorununu halletmiş olmaları gerekmekte, ayrıca doçentlik sınavına müracaat için de, Üniversitelerarası Kurulca, kamu personeli yabancı dil sınavından 70 puan almak şartı aranmaktadır. Bu esaslar çerçevesinde, yardımcı doçentliğe atama için Gülhane Askeri Tıp Akademisi tarafından yapılmakta olan ve 150-200 kelimelik çeviriyi içeren yabancı dil sınavı yerine, merkezi sistemle yapılacak yabancı dil sınavında yüzde altmış ve daha yukarısında not almış olmak kıstası getirilerek, daha objektif bir kıstas esas alınmaktadır.
Madde - 14:
Madde ile, doçentlik sınavına giriş şartları, askeri disiplin gerekleri ve Yükseköğretim mevzuatı çerçevesinde yeniden belirlenerek, Genelkurmay Başkanlığından gerekli izni almadan, asker kimliklerini gizleyerek doçentlik sınavına müracaat eden personelin durumlarına açıklık kazandırılmaktadır.
Madde - 15:
Madde ile, Doçentlik kadrolarına atanma şartları ve şekline ilişkin olarak, Gülhane Askeri Tıp Akademisi Komutanı ile bağlı birimlerin yöneticilerinin yetki ve sorumlulukları, Kanunun 13 üncü ve 14 üncü maddelerinde bu Kanun Hükmünde Kararname ile yapılan değişiklikler çerçevesinde yeniden belirlenmektedir.
Madde - 16:
Madde ile, profesörlüğe yükselmede aranan şartlar, yardımcı doçentliğe ve doçentliğe atamada aranan şartlar paralelinde yeniden belirlenmektedir.
Profesörlük kadrolarına atamalarda izlenen usul ve esaslara yapılan ilaveler, adayların bilimsel yönünü objektif olarak tespit etmek, adaylarda aranan nitelikleri belirlemek ve yeniden yapılanmanın gereği olarak, Gülhane Askeri Tıp Akademisi Komutanına bağlı birimlerin yöneticilerine yetki ve sorumluluk verilmesi amacına yönelik bulunmaktadır.
Mevcut uygulamada, adaylar için; biri Yükseköğretim Kurulundan, ikisi Gülhane Askeri Tıp Akademisinden olmak üzere üç profesör görevlendirilmektedir. Değerlendirmede daha çok profesörün mütalâasının alınması ve objektifliğin sağlanması maksadıyla, Yükseköğretim Kurulundan görevlendirilecek öğretim üyesi sayısı üçe, toplam üye sayısı ise beşe çıkarılmaktadır.
Madde - 17:
Madde ile, ana bilim ve bilim dalı başkanlığı ile servis şefliği görev sürelerine getirilen 8 yıllık sınırlamanın, tereddütlere sebebiyet verilmemesi maksadıyla general ve amiraller için de geçerli olduğu açıkça ifade edilmektedir.
Madde - 18:
Madde ile, Kanunun 34 üncü maddesinde yer verilen, eğitim maksadı ile yapılan görevlendirmelerdeki kadro fazlası olma koşulu kaldırılarak, ihtiyaç olduğunda kadro fazlası olma koşulu aranmadan görevlendirme ve atama yapılabilmesine imkân sağlanmaktadır. Bu şekilde asker hastahanelerinin gelişimine katkıda bulunulması, bilimsel entegrasyonun kolaylaştırılması ve böylece sağlık hizmetlerinin yönetim ve planlanmasında öğretim üyelerinin bilgi ve deneyimlerinden istifade edilebilmesi amaçlanmıştır.
Diğer taraftan, Yüksek Bilim Konseyinde görevli öğretim üyelerinin, öğretim üyeliğinden sağladıkları özlük hakları saklı kalmak kaydıyla, Türk Silahlı Kuvvetlerinin ihtiyacı olan birimlerinde görevlendirilmelerine imkân sağlanmaktadır.
Madde - 19:
Madde ile, Gülhane Askeri Tıp Akademisinin ihtiyaç duyduğu öğretim elemanlarının temin şekli, eğitim ve öğretim dönemleri de dikkate alınarak yeniden düzenlenmekte, bu konuda yetki ve sorumluluklar Gülhane Askeri Tıp Akademisi Komutanlığına verilmektedir.
Madde - 20:
Madde ile, Gülhane Askeri Tıp Akademisinin bilimsel yönden denetimini Yüksek Bilim Konseyince yapılması sağlanarak denetlemenin, bilimsel olgunluğa erişmiş Yüksek Bilim Konseyi üyeleri vasıtasıyla yapılması öngörülmekte ve Gülhane Askeri Tıp Akademisinin birimlerinden biri olan Eğitim Hastahanesi Komutanına da, öğretim elemanlarını izleme ve görevlerini denetleme sorumluluğu verilmektedir.
Madde - 21:
Madde ile, öğretim elemanlarının bilimsel yönden denetiminin Yüksek Bilim Konseyi tarafından yapılması hükme bağlanmakta ve yapılacak bilimsel denetimin esas ve usulleri belirlenmektedir.
Madde - 22:
Madde ile, Yüksek Bilim Konseyinde görevli olan öğretim üyelerinin Gülhane Askeri Tıp Akademisi dışına atanmaları halinde, öğretim üyeliği sıfatlarını devam ettirebilmelerine ve üniversite ödeneğinden faydalanmalarına imkân sağlanmaktadır.
Madde - 23:
Madde ile, Gülhane Askeri Tıp Akademisinin yeniden yapılanması çerçevesinde, kaldırılan Bilimsel Denetleme Kurulu yerine Yüksek Bilim Konseyi madde metnine dahil edilmektedir.
Madde - 24:
Madde ile, Kanuna dört ek madde eklenmektedir.
Ek 1 inci madde ile Gülhane Askeri Tıp Akademisinin yeniden yapılandırılması çerçevesinde ihdas edilen Gülhane Askeri Tıp Akademisi Komutanı İdari Yardımcısının statüsü, atama usulü ile görev ve sorumlulukları tespit edilmektedir.
Ek 2 nci madde ile Gülhane Askeri Tıp Akademisinin yeniden yapılandırılması çerçevesinde, Türk Silahlı Kuvvetlerinin ve Gülhane Askeri Tıp Akademisinin sağlık hizmetlerinin gelişmesine katkılarını sağlamak ve öğretim üyelerinin aktif olarak kullanılmalarına imkân vermek maksadıyla Yüksek Bilim Konseyi teşkil edilmektedir. Ana bilim dalı, bilim dalı başkanları ile servis ve kısım şeflerinin, görev sürelerini tamamladıktan sonra emeklilik yaş hadlerinin sonuna kadar istihdam edilebilmeleri maksadıyla da ihdas edilen Yüksek Bilim Konseyinin oluşumu ve burada görev alacak öğretim üyelerinin görev ve sorumlulukları belirlenmektedir.
Yürürlükteki Kanunda ana bilim dalı ve ana bilim dalı başkanı ile ilgili bir düzenleme bulunmamaktadır. Kanuna eklenmesi öngörülen ek 3 üncü madde ile ana bilim dalı ve ana bilim dalı başkanlığının statüsü, atama usulü, görev ve sorumlulukları ile ana bilim dalı başkanlarının görev süreleri tespit edilmektedir. Ana bilim dalı başkanlarının görev süreleri diğer üniversitelerdeki uygulamalara paralel şekilde ve Türk Silahlı Kuvvetlerinin rütbe bekleme süreleri göz önüne alınarak 4 yıl olarak belirlenmiştir. Ayrıca, yapılacak performans değerlendirmelerine bağlı olmak kaydıyla, bu sürenin birer yıllık süreler ile uzatılması imkânı getirilmiş ve görev süresinin en fazla 8 yıl olması öngörülmüştür. Eğitim hastahanelerinde yer alan servisler de, yapısal olarak ana bilim dalına eşdeğer nitelikte olduğundan, aynı düzenlemeye tâbi tutulmuşlardır.
Mevcut Kanunda bilim dalı ve bilim dalı başkanı ile ilgili bir düzenleme mevcut değildir. Yürürlükteki hükümlere göre, Gülhane Askeri Tıp Akademisinde görevli öğretim üyeleri hakkında, 60 yaşına kadar kadrosuzluktan emeklilik hükümleri uygulanamamakta bu şekilde bir öğretim üyesi 15-25 yıl bilim dalı başkanlığı görevinde kalabilmektedir. Söz konusu görevin uzun süre yapılması nedeni ile yönetimde ve ast-üst ilişkilerinde birtakım problemlerin yaşanmasına sebebiyet verilebilmektedir. Bu ihtiyaçlar doğrultusunda Kanuna eklenen ek 4 üncü madde ile Türk Silahlı Kuvvetlerinin rütbe bekleme süreleri de göz önüne alınarak, bilim dalı başkanlarının görev süreleri 4 yıl olarak belirlenmiştir. Ayrıca, yapılacak performans değerlendirmelerine bağlı olmak kaydıyla, bu sürenin birer yıllık süreler ile uzatılması imkânı getirilmiş ve görev süresi en fazla 8 yıl olarak tespit edilmiştir. Eğitim hastahanelerinde yer verilen servislerin bünyesindeki kısımlar da, yapısal olarak bilim dalına eşdeğer olduğundan, aynı düzenlemeye tâbi tutularak, bilim dallarında dinamizm ve fırsat eşitliği sağlanması amaçlanmıştır.
Madde - 25:
Madde ile, Kanuna iki geçici madde eklenmektedir.
Geçici Madde 8 ile Gülhane Askeri Tıp Akademisinin yeniden yapılandırılması çerçevesinde, Gülhane Askeri Tıp Akademisi Komutanının, Kanun Hükmünde Kararnamenin yürürlüğe girmesinden sonra, Kanunda öngörülen esas ve usullere göre atanması ve Kanun Hükmünde Kararnamenin yürürlüğe girdiği tarihte Gülhane Askeri Tıp Akademisi Komutanlığı görevini yürütmekte olan profesör tabip generalin, Gülhane Askeri Tıp Fakültesi Dekanı ve Tıp Fakültesi Eğitim Hastahanesi Baştabibi olarak atanması öngörülmektedir.
Geçici Madde 9 ile, Kanun Hükmünde Kararnamenin yürürlüğe girdiği tarihte ana bilim dalı, bilim dalı başkanlığı veya servis ve kısım şefliği görevleri yürütmekte olan personelin statüleri tespit edilerek, görev sürelerinde bu Kanunla yapılan düzenlemelerin bir geçiş dönemini müteakiben uygulanmasına olanak sağlanmaktadır.
Madde - 26:
Yürürlük maddesidir.
Madde - 27:
Yürütme maddesidir.
Milli Savunma Komisyonu Raporu
T.B.M.M.
Milli Savunma Komisyonu
Esas No	1/277
Karar No	32
06.02.2006
TÜRKİYE BÜYÜK MİLLET MECLİSİ BAŞKANLIĞINA
29.06.2000 tarihli ve 4588 sayılı Kanunun verdiği yetkiye dayanılarak Bakanlar Kurulunca 06.07.2000 tarihinde kararlaştırılan 604 karar sayılı Gülhane Askeri Tıp Akademisi Kanununun Bazı Maddelerinde Değişiklik Yapılmasına Dair Kanun Hükmünde Kararname, 20.07.2000 tarihinde yayımlanmış ve Anayasanın 91 inci maddesi uyarınca aynı tarihte Başbakanlıkça Türkiye Büyük Millet Meclisi Başkanlığına gönderilerek yürürlüğe girmiştir.
Türkiye Büyük Millet Meclisinin 21 inci yasama döneminde görüşülerek sonuçlandırılamayan ve hükümsüz sayılmadıkları için de 22 nci döneme intikal etmiş olan ve Başkanlıkça 04.12.2002 tarihinde tali komisyon olarak Milli Eğitim, Kültür, Gençlik ve Spor Komisyonuna, esas komisyon olarak da Komisyonumuza havale edilen (1/277) esas numaralı Gülhane Askeri Tıp Akademisi Kanununun Bazı Maddelerinde Değişiklik Yapılmasına Dair Kanun Hükmünde Kararname, Komisyonumuzun 31.01.2006 tarihinde yapmış olduğu 20 nci birleşiminde Hükümeti temsilen Milli Savunma Bakanı Sayın Vecdi GÖNÜL ve beraberindeki Bakanlık yetkilileri ile İçişleri Bakanlığı, Maliye Bakanlığı, Genelkurmay Başkanlığı ve Yüksek Öğretim Kurulu temsilcilerinin de katılımlarıyla incelenip görüşülmüştür.
Bilindiği gibi, Türk Silahlı Kuvvetleri bünyesindeki yüksek öğretim kurumlarından biri olan Gülhane Askeri Tıp Akademisi Komutanlığı, Türk Silahlı Kuvvetlerine muvazzaf askeri tabip ve gerektiğinde diğer sağlık bilimleri alanında askeri personel yetiştiren bir yüksek öğretim kurumudur. Genelkurmay Başkanlığına bağlı olan ve Jandarma Genel Komutanlığı ile Sahil Güvenlik Komutanlığı da dahil Silahlı Kuvvetlerin tamamına hizmet veren Gülhane Askeri Tıp Akademisi Komutanlığı; ön lisans düzeyinde Sağlık Meslek Yüksek Okulu, lisans düzeyinde Gülhane Askeri Tıp Fakültesi ve Hemşirelik Yüksek Okulu ile yüksek lisans düzeyinde Sağlık Bilimleri Enstitüsü nden oluşmaktadır.
Kanun Hükmünde Kararname ve gerekçesi incelendiğinde;
Gülhane Askeri Tıp Akademisi Komutanlığının bir korgeneral veya koramiralin sevk ve idaresinde yeniden teşkilatlandırıldığı,
Anabilim veya bilim dalı başkanlıkları ile servis ve kısım şefliği görev sürelerinin sınırlandırıldığı,
Akademik çalışmalardaki dinamizm ve verimliliğin artırılması ve öğretim üyelerinin bilgi ve tecrübelerinden daha fazla istifade edilmesinin amaçlandığı,
görülmektedir.
Kanun Hükmünde Kararnamenin tümü üzerinde yapılan Komisyon görüşmelerinde;
Tıbbi ve ilmi bir kurum olan Gülhane Askeri Tıp Akademisinde idari faaliyetler de dahil hizmetlerin tamamının tabipler tarafından yerine getirilmesinin, tabiplerin bilimsel faaliyetlere zaman ayırmalarına engel olduğu,
Gülhane Askeri Tıp Akademisi Komutanlığında idari faaliyetler ile bilimsel faaliyetlerin tamamen ayrılarak teşkilatlanması ile tabiplerin sadece bilimsel faaliyetlerle ilgilenmesine imkan sağlanabileceği,
2547 sayılı Yüksek Öğretim Kanununda tıp fakültelerindeki ana bilim ve bilim dalı başkanlığı sürelerinin sınırlandırılmış olmasına rağmen Gülhane Askeri Tıp Akademisi Komutanlığında bu sınırlamanın olmamasının genç öğretim üyelerinin motivasyonunu kırdığı gerekçesi ile sınırlandırmanın getirilmesi gerektiği,
Türk Silahlı Kuvvetlerine askeri tabip ve diğer sağlık personelini yetiştiren Gülhane Askeri Tıp Akademisi Komutanlığı personelinin; Atatürk ilkelerine bağlı, mesleki bilgi ve beceri sahibi, askerliğin gerektirdiği disiplin ruhuyla yetişmiş kişiler olmalarının önemi,
ifade edilmiştir.
Kanun Hükmünde Kararnamenin tümü üzerindeki görüşmelerinin ardından Kanun Hükmünde Kararname ve gerekçesi Komisyonumuzca da uygun görülerek maddelerine geçilmesi kabul edilmiştir.
Maddelerin görüşülmesi sırasında;
Gülhane Askeri Tıp Akademisi Komutanı Bilimsel Yardımcısı (Dekan) nın atanmasının demokratik olmadığı,
Yardımcı doçentliğe atamada aranacak şartlarda açıklık olmadığı,
Yönündeki görüş ve eleştirilerin ardından Hükümet tarafından yapılan tamamlayıcı açıklamalarda;
Akademik görevlerin yanında idari görevlere de sahip olan Gülhane Askeri Tıp Akademisi Komutanının, Genelkurmay Başkanlığına bağlı olması nedeniyle farklı bir statüsünün olduğu,
Sözkonusu Kanun Hükmünde Kararnamede 2547 sayılı Kanun ile paralellik kurulmaya çalışıldığı,
Akademik unvanların kazanılması konusunda 2547 sayılı Kanundan farklı hususların olabileceği, bu bağlamda farklılığı giderme yönünde çalışmalar yapılabileceği,
ifade edilmiştir.
Maddelere geçilmesini müteakiben;
Kanun Hükmünde Kararnamenin 1, 3, 4, 5, 7, 8, 9, 10, 11, 12, 13, 14, 15, 16, 17, 18, 19, 20, 21, 22, 23 ve 24 üncü maddeleri aynen,
Kanun Hükmünde Kararnamenin 2 nci maddesi, verilen önerge doğrultusunda metinde yer alan general ve amiral ibaresinde var olan imla hatasının düzeltilmesi ve 2955 sayılı Gülhane Askeri Tıp Akademisi Kanununun diğer maddeleri ile uyumlu hale getirilmesi amacıyla general veya amiral şeklinde değiştirilerek,
Kanun Hükmünde Kararnamenin 6 ncı maddesi ile değiştirilen 2955 sayılı Kanunun 10 uncu maddesinin birinci fıkrası, 28.5.2003 tarihli ve 4861 sayılı Kanunun 17 nci maddesi ile değiştirilerek kanunlaştığından, söz konusu fıkranın madde metninden çıkarılarak değiştirilmesi suretiyle,
Kanun Hükmünde Kararnamenin 25 inci maddesi ile 2955 sayılı Kanuna eklenen geçici 8 inci ve geçici 9 uncu maddeler, işlevlerini tamamlamış olmalarından dolayı yürürlükten kaldırılmak suretiyle,
Kanun Hükmünde Kararnamenin yürürlük ve yürütmeye ilişkin 26 ncı ve 27 nci maddelerdeki Kanun Hükmünde Kararname ibareleri, Kanun şeklinde değiştirilmek suretiyle,
Komisyonumuzca kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
17.11.1983 tarihli ve 2955 sayılı Gülhane Askeri Tıp Akademisi Kanununun 2 nci maddesi aşağıdaki şekilde değiştirilmiştir.
MADDE 2- Bu Kanun; Gülhane Askeri Tıp Akademisi Komutanlığını, bu Komutanlığa bağlı eğitim ve öğretim kurumlarını ve bunlarla ilgili faaliyet ve esasları kapsar.
Madde 0002:
2955 sayılı Kanunun 3 üncü maddesine aşağıdaki (d) ve (e) bentleri eklenmiş ve mevcut (d) bendi (f) bendi olarak teselsül ettirilmiştir.
d. Komutan İdari Yardımcısı: Gülhane Askeri Tıp Akademisinin idari faaliyetlerinde Gülhane Askeri Tıp Akademisi Komutanına yardımcı olan, harp akademisi mezunu general veya amiraldir.
e. Yüksek Bilim Konseyi: Gülhane Askeri Tıp Akademisi Komutanı ve Gülhane Askeri Tıp Fakültesi dekanı ile Gülhane Askeri Tıp Akademisinde görevli ana bilim ve bilim dalı başkanlığı ile servis ve kısım şefliği görev süresini tamamlayan öğretim üyeleri ile Gülhane Askeri Tıp Akademisi Komutanı tarafından bir yıl için görevlendirilecek üç ana bilim dalı ve iki bilim dalı başkanından oluşan ve bu Kanunla kendisine verilen görevleri yerine getiren konseydir.
Madde 0003:
2955 sayılı Kanunun 7 nci maddesinin birinci fıkrasının (d) bendi aşağıdaki şekilde değiştirilmiş ve fıkraya aşağıdaki (k), (l) ve (m) bentleri eklenmiştir.
d. Sağlık astsubay sınıfının ve Türk Silahlı Kuvvetlerinin ihtiyaç duyduğu diğer sağlık personelinin eğitim ve öğretimlerini sağlamak.
k. Diğer askeri hastahanelerin bilimsel yönden gelişmesine katkıda bulunmak.
l. Diğer askeri hastahanelerin uzmanlık dallarındaki tabip ihtiyaçlarını gidermek maksadıyla, geçici görev veya rotasyon usûlü ile öğretim üyesi görevlendirmek.
m. Genelkurmay Başkanlığı, Milli Savunma Bakanlığı, kuvvet komutanlıkları ile Jandarma Genel Komutanlığının sağlık hizmetlerinin yönetimi ve planlanması ile ilgili karargah çalışmalarına katılmak ve bu konuda personel görevlendirmek.
Madde 0004:
2955 sayılı Kanunun 8 inci maddesi aşağıdaki şekilde değiştirilmiştir.
MADDE 8- Gülhane Askeri Tıp Akademisinin eğitim, öğretim ve yönetim işleri;
Gülhane Askeri Tıp Akademisi Komutanı,
Akademi Kurulu,
Yönetim Kurulu,
Komutan Bilimsel Yardımcısı (Dekan),
Komutan İdari Yardımcısı,
Yüksek Bilim Konseyi,
tarafından yürütülür.
Madde 0005:
2955 sayılı Kanunun 9 uncu maddesi aşağıdaki şekilde değiştirilmiştir.
MADDE 9- Gülhane Askeri Tıp Akademisi Komutanı; harp akademisi mezunu bir korgeneral veya koramiral olup, 926 sayılı Türk Silahlı Kuvvetleri Personel Kanunundaki usûl ve esaslara göre atanır. Gülhane Askeri Tıp Akademisi Komutanı; Gülhane Askeri Tıp Akademisinin amiri ve Akademi Kurulunun, Yönetim Kurulunun, Yüksek Disiplin Kurulunun başkanıdır. Gülhane Askeri Tıp Akademisi Komutanı, akademinin bütün idari faaliyetlerinin yürütülmesinden ve bilimsel faaliyetlerin koordinasyonundan sorumludur. Ayrıca, Genelkurmay Başkanlığınca kendisine verilen görevleri yerine getirir.
Madde 0006:
2955 sayılı Kanunun 10 uncu maddesinin üçüncü fıkrasının (d) bendi aşağıdaki şekilde değiştirilmiştir.
d. Kuruluş ve görevleri yönetmelikte belirtilen Profesörler Sağlık Kurulunun üyelerini seçmek,
Madde 0007:
2955 sayılı Kanunun 11 inci maddesinin birinci fıkrası aşağıdaki şekilde değiştirilmiştir.
Gülhane Askeri Tıp Akademisi Komutanının başkanlığında, Dekan, Komutan İdari Yardımcısı, Komutanlık bünyesindeki enstitü, yüksekokul ve benzeri kuruluşların müdür veya komutanları, eğitim hastahanelerinin komutanları, Türk Silahlı Kuvvetleri Rehabilitasyon ve Bakım Merkezi Başkanı ile Akademi Kurulu tarafından Gülhane Askeri Tıp Akademisinde görevli profesörler arasından üç yıl için seçilecek üç profesör ile bölüm başkanlarından oluşur.
Madde 0008:
2955 sayılı Kanunun 12 nci maddesi başlığı ile birlikte aşağıdaki şekilde değiştirilmiştir.
Gülhane Askeri Tıp Akademisi Komutanı Bilimsel Yardımcısı (Dekan):
MADDE 12- Gülhane Askeri Tıp Akademisi Komutanı Bilimsel Yardımcısı tabip tümgeneral veya tümamiral olup, Askeri Tıp Fakültesi ile eğitim hastahanelerinde ve Sağlık Bilimleri Enstitüsünde bilfiil görev yapan askeri tabip profesörler arasından, 926 sayılı Türk Silahlı Kuvvetleri Personel Kanunundaki usûl ve esaslara göre atanır.
Gülhane Askeri Tıp Akademisi Komutanı Bilimsel Yardımcısı, aynı zamanda Askeri Tıp Fakültesi dekanı ve Tıp Fakültesi Eğitim Hastahanesinin baştabibi olup, Gülhane Askeri Tıp Akademisi Komutanına bilimsel faaliyetlerde yardım eder ve bu faaliyetlerin koordineli bir şekilde yürütülmesinden Gülhane Askeri Tıp Akademisi Komutanına karşı sorumludur. Dekan, Fakültenin eğitim ve öğretim faaliyetlerinin planlanmasını, programlanmasını ve uygulanmasını sağlar. Dekana çalışmalarında yardımcı olmak üzere; Dekanın önerisi alınarak, Gülhane Askeri Tıp Akademisi Komutanının teklif edeceği dört öğretim üyesi arasından en çok iki dekan yardımcısı Genelkurmay Başkanlığınca atanır. Dekan yardımcılarından birisi, baştabip yardımcılığı görevini de yürütür.
Dekanın görevleri şunlardır:
Fakülte kuruluna başkanlık etmek, fakülte kurulunun kararlarını uygulamak ve fakültenin bilimsel faaliyetlerini koordine etmek ve yürütmek, birimleri arasında düzenli çalışmayı sağlamak.
Her öğretim yılı sonunda ve istendiğinde Fakültenin genel durumu ve işleyişi hakkında Gülhane Askeri Tıp Akademisi Komutanına bilgi vermek.
Fakültenin birimleri ile kadro ve kuruluşundaki personel üzerinde genel gözetim ve denetim görevini yapmak.
Gülhane Askeri Tıp Akademisi Komutanının katılmadığı toplantılarda, Yüksek Bilim Konseyi Başkanlığı görevini yürütmek.
Üniversitelerarası Kurul üyeliği yapmak.
Bu Kanun ile kendisine verilen diğer görevleri yapmak.
Madde 0009:
2955 sayılı Kanunun 13 üncü maddesinin dördüncü fıkrası aşağıdaki şekilde değiştirilmiştir.
Fakülte Kurulu, akademik bir organ olup görevleri şunlardır:
Gülhane Askeri Tıp Akademisi Komutanlığınca verilecek direktiflere göre, eğitim ve öğretim, bilimsel araştırma ve bu faaliyetlerle ilgili esasları, plan, program ve öğretim takvimini hazırlamak.
Dekanın eğitim ve öğretim ile ilgili Fakülte Kuruluna getireceği konularda kararlar almak.
Öğrencilerin ders intibakları ile eğitim, öğretim ve sınavlara ait işlemleri hakkında karar vermek, eğitim ve öğretim, bilimsel araştırma ve yayın faaliyetlerinin esasları hakkında Akademi Kuruluna önerilerde bulunmak.
Bilimsel gelişmelere paralel olarak, Gülhane Askeri Tıp Akademisinin veya Askeri Tıp Fakültesinin bütününü ilgilendiren kanun ve yönetmelik değişiklikleri hakkında, Akademi Kuruluna önerilerde bulunmak.
Fakültedeki bölüm, ana bilim dalları ve bilim dallarının kurulması, kaldırılması veya birleştirilmesi ile ilgili olarak Akademi Kuruluna önerilerde bulunmak.
Bu Kanunla verilen diğer görevleri yapmak.
Madde 0010:
2955 sayılı Kanunun 14 üncü maddesinin ikinci ve dördüncü fıkraları aşağıdaki şekilde değiştirilmiştir.
Enstitü müdürü ve bir enstitü müdür yardımcısı, Gülhane Askeri Tıp Akademisi öğretim üyeleri arasından Genelkurmay Başkanlığınca atanır. Enstitü müdürünün görev süresi dört yıldır. General ve amiraller hariç, bu süre Yüksek Askeri Şûra kararıyla her yıl yeniden değerlendirilmek kaydıyla uzatılabilir. Enstitü müdürünün görev süresi toplam sekiz yılı geçemez. Görev süresi bitenler Yüksek Bilim Konseyindeki kadrolara atanırlar. General veya Amiral rütbesindeki Enstitü müdürleri rütbe bekleme süresini tamamladıktan sonra Genelkurmay Başkanının teklifi, Yüksek Askeri Şûranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Enstitü Kurulu, enstitü müdürünün başkanlığında, enstitü müdür yardımcısı ve enstitüyü oluşturan merkez başkanları ile ana bilim dalı başkanlarından oluşur.
Madde 0011:
2955 sayılı Kanunun 15 inci maddesinin ikinci fıkrası aşağıdaki şekilde değiştirilmiştir.
Yüksekokul müdürü, öncelikle yüksekokul kadrolarında görevli öğretim üyeleri arasından, yüksekokul kadrolarında görevli öğretim üyesi bulunmadığı takdirde Gülhane Askeri Tıp Akademisinde görevli öğretim üyelerinden Gülhane Askeri Tıp Akademisi Komutanı tarafından teklif edilecek dört öğretim üyesi arasından Genelkurmay Başkanlığınca dört yıl için atanır. Görev süresi bitimini müteakip Yüksek Askeri Şûra tarafından yapılacak değerlendirmelere göre birer yıllık süreler halinde en fazla dört defa uzatılabilir. Yüksekokul müdürünün görev süresi sekiz yılı geçemez. Yüksekokul müdürüne çalışmalarında yardımcı olmak üzere bir yüksekokul müdür yardımcısı da, aynı usûl ve esaslara göre seçilir ve atanır.
Madde 0012:
2955 sayılı Kanunun 16 ncı maddesinin ikinci fıkrası ve dördüncü fıkrası aşağıdaki şekilde değiştirilmiştir.
Bölüm, bölüm başkanı tarafından yönetilir. Bölüm başkanı yönetmelikte gösterilecek esaslar dikkate alınarak; fakültede dekanın, enstitüde enstitü müdürünün, yüksekokulda yüksekokul müdürünün ve eğitim hastahanesinde hastahane komutanının teklifi üzerine Gülhane Askeri Tıp Akademisi Komutanı tarafından görevlendirilir.
Bölüm başkanı, bölümün her düzeyde eğitim, öğretim ve araştırmalarından ve bölüme ait her türlü faaliyetin düzenli ve verimli bir şekilde yürütülmesinden ve öğretim üyelerinin bilimsel gelişmesinden sorumludur.
Madde 0013:
2955 sayılı Kanunun 19 uncu maddesi aşağıdaki şekilde değiştirilmiştir.
MADDE 19- Gülhane Askeri Tıp Akademisinde açık bulunan yardımcı doçentlik kadroları, isteklilerin başvurması için Genelkurmay Başkanlığınca ilan edilir. Müracaat eden adayların durumları; Genelkurmay Başkanlığınca şahsi kayıtları, görevin icapları, istihbari bilgi, belge ve kayıtlar ile temin ve yetiştirme planlarına uygunluk bakımından değerlendirilerek, uygun görülenler sınavlarının yapılması için Gülhane Askeri Tıp Akademisi Komutanlığına bildirilir. Gülhane Askeri Tıp Akademisi Komutanı; fakültede fakülte dekanı, eğitim hastahanesinde eğitim hastahanesi komutanı, yüksekokulda yüksekokul müdürü ve enstitüde enstitü müdürünün de görüşlerini alarak biri o birimin yöneticisi, diğerleri o birimin dışından olmak üzere üç profesör veya doçent tespit ederek bunlardan, adayların her biri hakkında yazılı mütalaa ister. Gülhane Askeri Tıp Akademisi Komutanı; fakülte dekanı, eğitim hastahanesi komutanı, yüksekokul ve enstitü müdürünün görüşlerini de alarak atamanın yapılması için Genelkurmay Başkanlığına öneride bulunur. Önerilenlerden, kadro miktarı kadarının yardımcı doçentliğe atanmaları Genelkurmay Başkanlığınca yapılır.
Yardımcı doçentliğe önermede ve atamada askeri personele öncelik verilir. Yardımcı doçentler her seferinde üç yıllık bir dönem için olmak üzere en çok iki defa atanabilirler. Genelkurmay Başkanlığınca, yan dal uzmanlık eğitimine müsaade edilen yardımcı doçentlerin, bu eğitimde geçen süreleri yardımcı doçentlikten sayılmaz. Yan dal uzmanlık eğitimi süresince öğretim üyeliği özlük haklarından yararlanılmaz.
Yardımcı doçentlikte ilk üç yıllık görev süresini tamamlamadan yurt dışı daimi göreve seçilenlerin dönüşlerinde kalan sürelerini tamamlama hakları saklıdır. Bu personelin yurda dönüşlerinde boş kadrolardan hangisine atanacakları yönetmelikle düzenlenir.
Yardımcı doçentliğe atamada aranacak şartlar şunlardır:
Doktora yapmış veya tıpta uzmanlık unvanını almış olmak.
Askeri personel için doktora veya tıpta uzmanlık unvanını aldıktan sonra fiilen en az iki yıl kıt'a hizmeti yapmış olmak.
Merkezi sistemle yapılacak yabancı dil sınavında yüzde altmış veya daha yukarısında not almış olmak.
Deneme dersinde başarılı olmak.
Tutum ve davranışları ile yasadışı siyasi, yıkıcı, irticai, bölücü, ideolojik görüşleri benimsememiş, bu gibi faaliyetlere karışmamış olmak.
Devletin şahsiyetine karşı işlenen suçlarla, 5816 sayılı Atatürk Aleyhine İşlenen Suçlar Hakkında Kanunda belirtilen suçlar ile basit ve nitelikli zimmet, rüşvet, hırsızlık, dolandırıcılık, sahtecilik, inancı kötüye kullanma, yalan yere tanıklık, yalan yere yemin, suç tasnii, ırza geçmek, sarkıntılık, kız, kadın ve erkek kaçırmak, fuhşiyata tahrik, gayri tabii mukarenet, dolanlı iflas gibi yüz kızartıcı veya şeref ve haysiyeti kırıcı suçlar ile kaçakçılık, resmi alım-satımlara fesat karıştırma suçlarından birisinden hükümlü olmamak.
Firar, üste hakaret, emre itaatsizlikte ısrar, mukavemet, amir veya üste fiilen taarruz, fesat, isyan suçları ile 1632 sayılı Askeri Ceza Kanununun 148 inci maddesinde yazılı suçlardan biriyle hükümlü olmamak.
Taksirli suçlar hariç olmak üzere yukarıdaki bentlerde sayılanların dışındaki suçlardan mahkemeler, disiplin mahkemeleri veya birden fazla disiplin amirince toplam olarak yirmibir gün ve daha fazla hapis veya oda hapsi cezası ile hükümlü olmamak veya cezalandırılmamak.
Yardımcı doçentler; ilk üç yıllık dönem sonunda başvurularda aranacak şartları yitirmemiş olmaları halinde Akademi Kurulunun kararı, Gülhane Askeri Tıp Akademisi Komutanının önerisi üzerine, Genelkurmay Başkanlığınca ikinci üç yıllık dönem için atanabilirler.
Madde 0014:
2955 sayılı Kanunun 20 nci maddesi yürürlükten kaldırılmıştır.
Madde 0015:
2955 sayılı Kanunun 21 inci maddesi aşağıdaki şekilde değiştirilmiştir.
MADDE 21- Gülhane Askeri Tıp Akademisinde açık bulunan doçentlik kadroları; isteklilerin başvurması için Genelkurmay Başkanlığınca ilan edilir. Genelkurmay Başkanlığı, biri Gülhane Askeri Tıp Akademisindeki doçentlik kadrolarının boş olduğu birimin yöneticisi, diğerleri o birimin dışından olmak üzere, üç profesör tespit ederek bunlardan, adayların her biri hakkında yazılı mütalaa ister. Gülhane Askeri Tıp Akademisi Komutanı, profesörlerin adaylar hakkındaki mütalaalarına fakülte dekanı, eğitim hastahanesi komutanı, yüksekokul müdürü ve enstitü müdürünün adaylar hakkındaki görüşlerini alarak hazırlayacağı kendi mütalaasını da ekleyerek, önerilen kadro miktarı kadarının atanması için Genelkurmay Başkanlığına teklifte bulunur. Genelkurmay Başkanlığı, yapacağı değerlendirmeyi müteakip, uygun olanları boş doçentlik kadrolarına atar. Doçent kadrosuna atamada askeri personele öncelik verilir.
Doçentliğe atamada aranacak şartlar şunlardır:
Doçentlik unvanını almış olmak.
En az üç yıl yardımcı doçentlik kadrosunda çalışmış olmak.
Bu Kanunun 19 uncu maddesinin dördüncü fıkrasının (e), (f), (g) ve (h) bentlerinde yazılı olan nitelikleri haiz olmak.
Madde 0016:
2955 sayılı Kanunun 22 nci maddesi aşağıdaki şekilde değiştirilmiştir.
MADDE 22- Profesörlüğe yükselme ve atamada aranacak şartlar şunlardır:
Profesörlüğe yükselebilmek için;
Doçentlik unvanını aldıktan sonra en az iki yılı Gülhane Askeri Tıp Akademisinde olmak üzere beş yıl ilgili bilim alanında çalışmış olmak,
Bu Kanunun 19 uncu maddesinin dördüncü fıkrasının (e), (f), (g) ve (h) bentlerinde yazılı olan nitelikleri haiz olmak,
Birisi başlıca araştırma eseri olarak belirtilmiş olmak kaydıyla, ilgili bilim alanında uygulamaya yönelik çalışmalar ve uluslararası düzeyde orijinal yayınlar yapmış olmak,
gerekir.
Profesörlük kadrosuna atama yapılmadan profesörlüğe yükseltilme yapılmış sayılamaz.
Profesörlük kadrosuna atama ile ilgili usûl ve esaslar şunlardır:
Gülhane Askeri Tıp Akademisi profesörlük kadrosu boşaldığında Genelkurmay Başkanlığı; boş kadroları, bilim dallarını ve adaylarda aranan nitelikleri ilan eder.
Birinci fıkranın (a) bendinde öngörülen şartları haiz adaylar Genelkurmay Başkanlığına başvurur.
Genelkurmay Başkanlığı, müracaat eden doçentlerin bilimsel çalışmalarının; Gülhane Askeri Tıp Akademisi Komutanı, biri Dekan ve biri de ilgili bölüm başkanı tarafından seçilecek üç profesörden oluşan ve çalışma esasları yönetmelikte belirtilecek olan Ön Değerlendirme Komitesi tarafından incelenmesini Gülhane Askeri Tıp Akademisi Komutanlığından ister.
Ön Değerlendirme Komitesi; adayın müracaat ettiği kadroya asgari uygunluğunu, araştırma yönünü, ders verme deneyimini ve başarısını, akademik, idari ve mesleki hizmetleri konularındaki yeterliliğini değerlendirerek ayrıntılı bir rapor hazırlar. Fakülte Dekanı, eğitim hastahanesi komutanı, yüksekokul müdürü ve enstitü müdürü Komite raporuna kendi görüşünü de ekleyerek Gülhane Askeri Tıp Akademisi Komutanına gönderir. Gülhane Askeri Tıp Akademisi Komutanı; bu görüşleri dikkate alarak kendi mütalaasını hazırlar ve bu mütalaası ile birlikte Komite raporunu Genelkurmay Başkanlığına gönderir.
Genelkurmay Başkanlığı; başvuruda bulunan doçentlerin durumlarını incelemek üzere, biri profesör kadrosunun açık olduğu birimden, biri o birimin dışından, üçü de Yükseköğretim Kurulunca görevlendirilecek beş profesörü tespit eder ve adayların bilimsel araştırmalarını içeren dosyalarını göndererek yazılı mütalaa ister. Bu profesörler, adayların eserlerini bilimsel açıdan inceleyerek rapor yazar ve kadroya atanacak birden fazla aday varsa tercihlerini bildirirler.
Genelkurmay Başkanlığı, bu profesörlerin adaylar hakkındaki mütalaalarını ve adayın bilimsel araştırmalarını içeren diğer dosyasını Yükseköğretim Kuruluna gönderir. Yükseköğretim Kurulunun olumlu görüşü üzerine atamayı yapar. Profesör kadrosuna atamada asker doçentlere öncelik verilir.
Gülhane Askeri Tıp Akademisi ve bağlı birimlerindeki boş profesörlük kadrolarına, yönetmelikte belirtilen esaslar dahilinde, sivil profesörler de atanabilir.
Madde 0017:
2955 sayılı Kanunun 26 ncı maddesinin ikinci fıkrasına üçüncü cümleden sonra gelmek üzere aşağıdaki cümle eklenmiştir.
Ancak albay rütbesinde, ana bilim dalı başkanı, bilim dalı başkanı, servis şefi veya kısım şefi olarak geçecek süre toplam sekiz yılı geçemez.
Madde 0018:
2955 sayılı Kanunun 34 üncü maddesinin birinci fıkrası aşağıdaki şekilde değiştirilmiş ve maddeye ikinci fıkradan sonra gelmek üzere aşağıdaki fıkra eklenmiştir.
Gülhane Askeri Tıp Akademisinde görevli öğretim elemanları, Genelkurmay Başkanlığınca, görev unvanlarına bakılmaksızın;
Eğitim maksadıyla, diğer eğitim hastahanelerinin kadrolarına,
Askeri hastahanelerin bilimsel gelişmesine katkıda bulunmak maksadıyla, bir yılı geçmemek üzere diğer hastahanelerin uzmanlık kadrolarına,
Sağlık hizmetlerinin yönetimi ve planlanması maksadıyla; Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarına,
Disiplin, kıdem, kadro, kadrosuzluk ile diğer askeri ihtiyaçlar nedeniyle; Gülhane Askeri Tıp Akademisindeki başka bir göreve ya da Gülhane Askeri Tıp Akademisi dışındaki karargah ve kurumlara,
atanabilir veya buralarda görevlendirilebilirler.
Yüksek Bilim Konseyinde görevli öğretim üyeleri, özlük hakları saklı kalmak kaydıyla, Türk Silahlı Kuvvetlerinin sağlık ihtiyaçları nedeniyle diğer askeri hastahanelerde, Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarında görevlendirilebilirler. Bu personelin Gülhane Askeri Tıp Akademisinde verecekleri derslerin toplam süresi, diğer öğretim üyelerinin haftalık ders süresi kadardır.
Madde 0019:
2955 sayılı Kanunun 36 ncı maddesinin ikinci fıkrası aşağıdaki şekilde değiştirilmiştir.
Gülhane Askeri Tıp Akademisi Komutanlığı, Gülhane Askeri Tıp Akademisinin bir sonraki eğitim ve öğretim yılı için çeşitli dallardan ihtiyaç duyduğu öğretim üyesi miktarını tespit eder ve 2547 sayılı Yükseköğretim Kanunu hükümlerine göre görevlendirilecek öğretim elemanlarını, içinde bulunduğu eğitim ve öğretim yılının nisan ayı sonuna kadar Genelkurmay Başkanlığı ile Yükseköğretim Kurulu Başkanlığına bildirir. Gülhane Askeri Tıp Akademisi Komutanlığı, ihtiyacın karşılanabilme şeklini tespit eder. Yükseköğretim Kurulu ile işbirliği yaparak, gerekli tedbirleri alır. Yükseköğretim Kurulunca görevlendirilen öğretim elemanları ile ilgili esaslar, bu Kanun ve 2547 sayılı Yükseköğretim Kanunu hükümlerine göre yürütülür.
Madde 0020:
2955 sayılı Kanunun 37 nci maddesinin ikinci ve üçüncü fıkraları aşağıdaki şekilde değiştirilmiştir.
Genelkurmay Başkanlığı ayrıca eğitim, öğretim ve diğer faaliyetlerin bu Kanunda belirtilen amaca ve ana ilkelere uygunluğunu, Gülhane Askeri Tıp Akademisi Yüksek Bilim Konseyinden yeteri kadar üye almak suretiyle de denetler.
Öğretim elemanlarının görevlerini yapmaları bölüm başkanları, enstitü ve yüksekokul müdürleri, eğitim hastahaneleri komutanları, Dekan ve Gülhane Askeri Tıp Akademisi Komutanı tarafından izlenir ve denetlenir.
Madde 0021:
2955 sayılı Kanunun 38 inci maddesi aşağıdaki şekilde değiştirilmiştir.
MADDE 38- Öğretim elemanlarının bilimsel yönden denetlenmeleri Gülhane Askeri Tıp Akademisi Yüksek Bilim Konseyi tarafından, eğitim ve öğretim, bilimsel araştırma, yayın, seminer, klinik ve uygulama faaliyetleri ile diğer hususlar üzerinden yapılır.
Her öğretim yılı sonunda bölüm başkanı, bölümündeki öğretim üyelerinin bilimsel gelişmelerini, bölümün geçmiş yıldaki eğitim, öğretim ve araştırma faaliyeti ile gelecek yıldaki çalışma planını belirten raporu bağlı bulunduğu dekana, enstitü müdürüne, yüksekokul müdürüne veya eğitim hastahanesi komutanına sunar. Bunlar da raporlarını Gülhane Askeri Tıp Akademisi Komutanına gönderirler. Gülhane Askeri Tıp Akademisi Komutanı, bu rapora kendi kanaatini de ekleyerek Genelkurmay Başkanlığına sunar.
Her öğretim elemanı; bilimsel araştırmalarının, yayınlarının ve girdiği dersler ile yönettiği seminerlerin ve uygulamaların listesini, yurt içinde ve yurt dışında yapılan bilimsel kongrelerdeki tebliğlerin birer örneğini bağlı bulunduğu yüksekokul müdürü, enstitü müdürü, fakülte dekanı ve eğitim hastahanesi komutanı aracılığı ile Gülhane Askeri Tıp Akademisi Komutanlığına sunmak zorundadır. Yayınlanmayan eserlerin birer kopyası verilir. 5846 sayılı Fikir ve Sanat Eserleri Kanununun eser sahibine tanıdığı haklar saklıdır.
Öğretim elemanlarının bilimsel yayınları için Gülhane Askeri Tıp Akademisinde özel arşiv tutulur.
Gülhane Askeri Tıp Akademisi Yüksek Bilim Konseyi ve bölüm başkanlarının denetlemeler sonunda hazırlayacakları raporlar, ilgili öğretim üyesinden müteakip yıllarda yararlanma konusundaki değerlendirme çalışmalarında kullanılır.
Madde 0022:
2955 sayılı Kanunun 49 uncu maddesinin ikinci ve dördüncü fıkraları aşağıdaki şekilde değiştirilmiştir.
Uzmanlar hariç olmak üzere öğretim elemanları ile Yüksek Bilim Konseyinden diğer askeri hastahanelerde, Genelkurmay Başkanlığı, Milli Savunma Bakanlığı, Kuvvet Komutanlıkları ve Jandarma Genel Komutanlığındaki sağlık şube müdürlüğü veya daire başkanlığı kadrolarında görevlendirilebilen öğretim üyelerine, ayrıca 2914 sayılı Yükseköğretim Personel Kanununun 12 nci maddesine göre üniversite ödeneği; idari görevleri bulunanlara da, aynı Kanunun 13 üncü maddesine göre idari görev ödeneği ödenir.
Yukarı fıkralardaki askeri personele, 926 sayılı Türk Silahlı Kuvvetleri Personel Kanununda öngörülen iş güçlüğü, iş riski, temininde güçlük zammı ve mali sorumluluk tazminatı ödenmez. Yan ödemeden faydalanmayan bu statüdeki personelin çeşitli ödemelerle bir ayda aldıkları net tutarlar, bu maddede sayılmayan ve yan ödemelerden yararlanan personele çeşitli ödemelerle bir ayda verilen net tutarlardan az ise, aynı kıt'a ve karargahtaki aynı rütbe ve kıdemdekiler arasında meydana gelen fark ayrıca tazminat olarak ödenir. Meslek ve sanatlarını serbest olarak icra eden profesör ve doçentlere döner sermayeden pay almamak kaydıyla üniversite ödeneği ödenir.
Madde 0023:
2955 sayılı Kanunun 50 nci maddesinin (k) bendi aşağıdaki şekilde değiştirilmiştir.
k. Gülhane Askeri Tıp Akademisi Yüksek Bilim Konseyinin kuruluşu ve işleyişi ile görev, yetki ve sorumluluklarına ilişkin esas ve usûller,
Madde 0024:
2955 sayılı Kanuna aşağıdaki ek maddeler eklenmiştir.
Gülhane Askeri Tıp Akademisi Komutanı İdari Yardımcısı:
EK MADDE 1- Gülhane Askeri Tıp Akademisi Komutanı İdari Yardımcısı, harp akademisi mezunu bir general veya amiral olup, Gülhane Askeri Tıp Akademisi Komutanının atandığı usûllere göre atanır. Komutan İdari Yardımcısı, her türlü idari faaliyette Gülhane Askeri Tıp Akademisi Komutanına yardım eder.
Yüksek Bilim Konseyi:
EK MADDE 2- Yüksek Bilim Konseyi; Gülhane Askeri Tıp Akademisi Komutanı Bilimsel Yardımcısı (Dekan), Gülhane Askeri Tıp Akademisindeki ana bilim dalı ve bilim dalı başkanlığı ile servis ve kısım şefliği görev sürelerini tamamlayan öğretim üyeleri ve Gülhane Askeri Tıp Akademisi Komutanı tarafından bir yıl için görevlendirilecek üç ana bilim dalı ve iki bilim dalı başkanından oluşur.
Bu öğretim üyeleri daha önce görev yaptıkları ana bilim dalı, bilim dalı ile servis ve kısımlarda bilimsel faaliyetlerine devam ederler.
Yüksek Bilim Konseyinin kadroları her yıl yeniden düzenlenir ve Türk Silahlı Kuvvetleri teşkilat ve kadrolarında gösterilir.
Bu Konseyin kadroları içinde, yurt dışı sürekli göreve atanan öğretim üyesi sayısı kadar kadro ayrıca gösterilir.
Yüksek Bilim Konseyi Dekanın başkanlığında toplanır. Gülhane Askeri Tıp Akademisi Komutanı Türk Silahlı Kuvvetlerinin genel sağlık politikaları ile ilgili konularda Yüksek Bilim Konseyi toplantılarına katılır ve toplantıyı yönetir.
Yüksek Bilim Konseyinin ve Konseyi oluşturan öğretim üyelerinin görevleri şunlardır:
Gülhane Askeri Tıp Akademisinin eğitim ve öğretim plan ve programlarının çağdaş, bilimsel ve teknolojik esaslara uygun olması için araştırmalar yapmak.
Gülhane Askeri Tıp Akademisini ilgilendiren kanun ve yönetmeliklerin taslaklarını hazırlamak, önerilerde bulunmak ve görüş bildirmek.
Türk Silahlı Kuvvetleri personelinin fizik ve moral gücünü en üst düzeyde muhafaza etmek üzere bedensel ve ruhsal gelişimi sağlayacak sportif faaliyetlerin bilimsel verilerini araştırmak, tespit etmek ve uygulamaya yönelik önerilerde bulunmak.
Türk Silahlı Kuvvetlerinde ortaya çıkacak salgın hastalıklarla mücadele etmek ve koruyucu önlemler alınmasını sağlamak maksadıyla önerilerde bulunmak.
Sağlık bilimleri alanında, yüksek düzeyde bilimsel çalışma ve araştırma yapmak.
Ulusal ve uluslararası kurumlarla bilimsel işbirliği yaparak, Gülhane Askeri Tıp Akademisinin bilimsel gelişimine ve verilen sağlık hizmetlerinin kalitesinin artırılmasına katkıda bulunacak araştırmalar yapmak ve önerilerde bulunmak.
Gülhane Askeri Tıp Akademisi Komutanı tarafından görevlendirilecek en fazla on öğretim üyesi ile Akademi Kuruluna iştirak etmek.
Genelkurmay Başkanlığının direktiflerine uygun olarak, Gülhane Askeri Tıp Akademisinin bilimsel denetimini yapmak.
Mesleki ve bilimsel yayın yapmak.
Eğitim ile ilgili klinik, poliklinik ve laboratuvar çalışmaları yapmak.
Diğer askeri hastahanelerin bilimsel yönden gelişmesine katkıda bulunmak.
Genelkurmay Başkanlığı, Milli Savunma Bakanlığı, kuvvet komutanlıkları ve Jandarma Genel Komutanlığı karargahlarında yürütülen sağlıkla ilgili planlama ve çalışmalara iştirak etmek.
Adli tıp olaylarında görevlendirilmeleri halinde, bilirkişi olarak görev yapmak.
Gülhane Askeri Tıp Akademisi Komutanlığınca yapılacak ulusal ve uluslararası kongre ve toplantıların tıbbi ve idari sekreterliğini yürütmek.
Bu Kanunla, Yüksek Bilim Konseyine ve öğretim üyelerine verilen diğer görevleri yapmak.
Ana bilim dalı ve ana bilim dalı başkanı:
EK MADDE 3- Ana bilim dalı, en az bir bilim dalını kapsayan eğitim, uygulama ve araştırma faaliyetlerinin yürütüldüğü akademik bir birimdir. Ana bilim dalları Gülhane Askeri Tıp Akademisi Komutanlığınca Yükseköğretim Kurulundan alınan görüş, Akademi Kurulunun kararı ve Gülhane Askeri Tıp Akademisi Komutanlığının önerisi üzerine Genelkurmay Başkanlığınca kurulur.
Ana bilim dalı başkanı; ana bilim dalı içindeki en kıdemli asker profesör olup fakültede dekanın, enstitüde enstitü müdürünün veya yüksekokulda yüksekokul müdürünün görüşü alınarak Gülhane Askeri Tıp Akademisi Komutanının teklifi üzerine Genelkurmay Başkanlığınca atanır.
Fakülte dışındaki diğer birimlerin öğretim üyesi bulunmayan ana bilim dallarının başkanları, Askeri Tıp Fakültesinde görevli öğretim üyeleri arasından Dekanın görüşü de alınarak Gülhane Askeri Tıp Akademisi Komutanı tarafından görevlendirilir. Bu şekilde yapılan görevlendirilmelerde geçen süre ana bilim dalı başkanlığı görev süresinden sayılmaz.
Ana bilim dalı başkanlığı görev süresi dört yıldır. General ve amirallar hariç bu süre Yüksek Askeri Şûra kararıyla her yıl yeniden değerlendirilmek kaydıyla uzatılabilir. Ana bilim dalı başkanlığı görev süresi toplam sekiz yılı geçemez. Görev süresi bitenler Yüksek Bilim Konseyindeki kadrolara atanırlar. General ve amiral rütbesindeki ana bilim dalı başkanları rütbe bekleme süresini tamamladıktan sonra Genelkurmay Başkanının teklifi, Yüksek Askeri Şûranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Profesör bulunmayan ana bilim dallarında başkanlık görevini, doçentler vekaleten yürütürler. Ancak bu süreler görev süresinden sayılmaz.
Ana bilim dalı başkanının görevi başında bulunmadığı hallerde, ana bilim dalı içindeki akademik kıdemi önde olan öğretim üyeleri arasından rütbe ve kıdemce en büyük öğretim üyesi ana bilim dalı başkanlığına vekalet eder. Vekil tayini, bölüm başkanının da onayı alınarak ana bilim dalı başkanı tarafından yapılır.
Ana bilim dalı için düzenlenen bu hususlar; eğitim hastahanelerindeki servisleri de kapsar.
Bilim dalı ve bilim dalı başkanı:
EK MADDE 4- Bilim dalı, ana bilim dalı içinde eğitim, öğretim, araştırma ve uygulama yapan akademik bir birimdir.
Bilim dalı, ana bilim dalına bağlı olarak ilgili ana bilim dalı başkanı ve bölüm başkanının ortak önerileri, Akademi Kurulunun kararı ve Gülhane Askeri Tıp Akademisi Komutanının teklifi üzerine, Genelkurmay Başkanlığınca kurulur ve Yükseköğretim Kuruluna bilgi verilir.
Bilim dalı başkanı; bilim dalı içindeki en kıdemli asker profesör olup fakültede dekanın, enstitüde enstitü müdürünün veya yüksekokulda yüksekokul müdürünün görüşü alınarak Gülhane Askeri Tıp Akademisi Komutanının teklifi üzerine Genelkurmay Başkanlığınca atanır.
Fakülte dışındaki diğer birimlerin öğretim üyesi bulunmayan bilim dallarının başkanları Fakültede görevli öğretim üyeleri arasından Dekanın görüşü de alınarak Gülhane Askeri Tıp Akademisi Komutanı tarafından görevlendirilir. Bu şekilde yapılan görevlendirmelerde geçen süre bilim dalı başkanlığı görev süresinden sayılmaz.
Bilim dalı başkanlığı görev süresi dört yıldır. General ve amiraller hariç bu süre Yüksek Askeri Şûra kararıyla her yıl yeniden değerlendirilmek kaydıyla uzatılabilir. Bilim dalı başkanlığı görev süresi toplam sekiz yılı geçemez. Görev süresi bitenler Yüksek Bilim Konseyindeki kadrolara atanırlar. General ve amiral rütbesindeki bilim dalı başkanları rütbe bekleme süresini tamamladıktan sonra Genelkurmay Başkanının teklifi üzerine Yüksek Askeri Şûranın üçte iki çoğunluğunun kararı ile her yıl yeniden değerlendirilmek kaydıyla rütbesinin yaş haddine kadar hizmete devam ettirilebilirler.
Profesör bulunmayan bilim dallarında başkanlık görevini doçentler, doçent de yoksa yardımcı doçentler vekaleten yürütürler. Ancak bu süreler görev süresinden sayılmaz.
Bilim dalı başkanının görevinin başında bulunmadığı hallerde, bilim dalı içindeki akademik kıdemi önde olan öğretim üyeleri arasından rütbe ve kıdemce en büyük öğretim üyesi, bilim dalı başkanlığına vekalet eder. Vekil tayini, ana bilim dalı başkanının da onayı alınarak bilim dalı başkanı tarafından yapılır.
Bilim dalı başkanı, bilim dalının her düzeydeki eğitim ve öğretim, uygulama, araştırma ve her türlü faaliyetlerinin düzenli ve verimli şekilde yürütülmesinden ana bilim dalı başkanına karşı sorumludur.
Bilim dalı için düzenlenen bu hususlar, eğitim hastahanelerindeki kısımları da kapsar.
Madde 0025:
2955 sayılı Kanunun geçici 8 inci ve geçici 9 uncu maddeleri yürürlükten kaldırılmıştır.
Madde 0026:
Bu Kanun yayımı tarihinde yürürlüğe girer.
Madde 0027:
Bu Kanun hükümlerini Bakanlar Kurulu yürütür.
Yükleyen: yasinuzunoglu
