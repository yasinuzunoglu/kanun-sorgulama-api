6643 sayılı Türk Eczacıları Birliği Kanunu
Yayımlandığı Resmî Gazete Tarihi: 02.02.1956
Yayımlandığı Resmî Gazete Sayısı: 9223
Kabul Tarihi	25.01.1956
Birliğin kuruluşu ve vazifeleri
Madde 0001:
(16.05.1983 tarih ve 69 sayılı KHK. nin 1 inci maddesiyle değişen şekli.) (Değiştirilerek Kabül: 08.01.1985 tarihve ve 3145/1 md.) Türkiye sınırları içinde meslek ve sanatlarını yürütmeye yetkili olup da, özel kanunlarında üye olamayacakları belirtilenler hariç, sanatlarıyla uğraşan ve meslekleriyle ilgili hizmetlerde çalışan eczacıların katılmasıyla; eczacıların müşterek ihtiyaçlarını karşılamak, mesleki faaliyetlerini kolaylaştırmak, eczacılığın genel menfaatlere uygun olarak gelişmesini sağlamak; eczacıların birbirleri ile ve halk ile olan ilişkilerinde dürüstlüğü ve güveni hakim kılmak üzere, meslek disiplini ve ahlakını korumak maksadıyla tüzelkişiliğe sahip kamu kurumu niteliğinde Türk Eczacıları Birliği kurulmuştur.
Mesleğini serbest olarak icra eden veya özel kuruluşlarda eczacılıkla ilgili hizmetlerde çalışacak eczacılar işe başlamadan önce bulundukları ilin eczacı odasına kaydolmaya ve üyelik ödevlerini yerine getirmeye mecburdurlar. Eczacı odalarına kayıtlı eczacılar diğer kanunlarla kurulmuş meslek odalarına kaydolmaya zorunlu değildir.
Kamu kurum ve kuruluşları ile kamu iktisadi teşebbüslerinde asli ve sürekli kadrolarda çalışan eczacılar ile herhangi bir sebeple meslek ve sanatıyla uğraşmayan eczacılar istedikleri takdirde eczacı odalarına kaydolabilirler.
Birliğin kuruluşu ve vazifeleri
Madde 0002:
Türk Eczacıları Birliği:
Eczacı Odaları,
Merkez Heyeti,
Yüksek Haysiyet Divanı,
Büyük kongreden mürekkep hükmi şahsiyeti haiz bir teşekküldür.
Birliğin kuruluşu ve vazifeleri
Madde 0003:
(16.05.1983 tarih ve 69 sayılı KHK. nin 2 nci maddesiyle değişen şekli.) (Aynen kabül: 08.01.1985 tarih ve 3145/2 md.) (1. Fıkranın: 18.06.1997 tarih ve 4276 sayılı Kanunun 17 nci maddesiyle değişen şekli.) Türk Eczacıları Birliği ve eczacı odaları, kuruluş amaçları dışında faaliyette bulunamazlar.
Birlik ve odalar protokol kurallarına göre resmi törenlere katılır, amacına uygun işlerde kullanılmak üzere taşınır ve taşınmaz mal edinebilir, lokal, misafirhane ve benzeri sosyal amaçlı tesisler açabilir.
Birliğin kuruluşu ve vazifeleri
Madde 0004:
Türk Eczacıları Birliğinin vazifeleri şunlardır:
Halk sağlığına ve hastalara fedakarlık ve feragatle hizmeti gaye bilen eczacılık meslekine ait gelenekleri muhafaza ve geliştirmeye çalışmak,
Azasının maddi ve manevi hak ve menfaatlerini korumak ve bunları halkın ve Devletin menfaati ile en iyi şekilde telife çalışmak,
Eczacılık meslekinin icrası hakkındaki kanunların ve bunlarla ilgili mevzuatın gereği gibi uygulanmasına yardım etmek,
Azasının daha yüksek bir meslek kültürüne erişebilmesi için kütüphaneler tesis etmek, dergi çıkarmak, ilmi konferans ve kongreler tertibeylemek ve eczacı okulu öğrencilerinin eczanelerde yapacakları stajı düzenlemek,
Hususi ihtısas komisyonlarına hazırlattıracağı ilaç fiyat tarifelerini Sıhhat ve İçtimai Muavenet Vekaletinin tensip ve tasdikına arzetmek ve tasdik edilen tarifelerin tatbik olunup olunmadığını kontrol etmek,
Halk sağlığını korumaya, azasını muayyen refah seviyesine ulaştıracak gerekli iş sahaları bulmaya, iş kanunları ile içtimai kanunların ve bunlara müsteniden çıkarılan mevzuat (1) hükümlerinin tatbikatında meslek ve meslektaşların hak ve menfaatlerini korumaya ve her türlü iş tevziini adilane bir şekilde tanzime çalışmak,
Azasından yaşlı ve malül olanlarla ölenlerin bakmakla mükellef olduğu kimselere yardım etmek üzere meslektaşlar arasında yardımlaşma sandığı kurmak,
Eczanesi bulunmıyan yerlerde eczane açılması için icabeden teşebbüslerde bulunmak,
Yerli tıbbi müstahzarların revacını temin edecek tedbirleri almak,
Halk sağlığı ve eczacılık mesleki ile alakalı meseleler için resmi makamlarla karşılıklı işbirliği yaparak bu makamların yardımını temine çalışmak,
Eczacılar ve Eczaneler Kanununa göre azasının tutmaya mecbur olduğu defterleri tertip, tabı ve bedeli mukabilinde tevzi etmek.
(1) nizamname ve talimatname İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 34. Maddesi ile mevzuat şeklinde değişmiştir.
Birliğin kuruluşu ve vazifeleri
Madde 0005:
(16.05.1983 tarih ve 69 sayılı KHK. nin 3 üncü maddesiyle değişen şekli.) (Aynen kabül: 08.01.1985 tarih ve 3145/3 md.) Sınırları içinde eczacı odalarına kayıtlı en az yüzelli eczacı bulunan her ilde bir eczacı odası kurulur.
Sınırları içinde oda kurmak için yeter sayıda eczacı bulunmayan illerdeki eczacıların hangi illerdeki eczacılar ile birleştirilerek yeni bir eczacı odası kurulacağı ve merkezinin hangi il olacağı veya bu gibi illerdeki eczacıların hangi il eczacı odasına bağlanacağı; memleketin coğrafi ve ulaşım durumu ile eczacıların toplu olarak bulundukları iller gözönüne alınarak Türk Eczacıları Birliği Merkez Heyetinin önerisi üzerine Büyük Kongrece kararlaştırılır.
Odalar kuruluşlarını Türk Eczacıları Birliği Merkez Heyeti aracılığı ile Sağlık ve Sosyal Yardım Bakanlığına bildirmekle tüzelkişilik kazanırlar.
Yeni kurulacak odaların kurucu üyeleri Türk Eczacıları Birliği Merkez Heyetince atanır. Yeni kurulan odalar en geç üç ay içinde organlarının seçimini yapar. Bu seçim, odanın kurulduğu yılın bu Kanunda yazılı ayında yapılmış sayılır ve kanuni süreleri buna göre hesaplanır.
Birliğin kuruluşu ve vazifeleri
Madde 0006:
Eczacı odalarının uzuvları şunlardır:
Umumi Heyet,
İdare Heyeti,
Haysiyet Divanı.
Umumi heyet
Madde 0007:
Umumi Heyet odalara kayıtlı azanın toplanması ile teşekkül eder.
Umumi heyet
Madde 0008:
Umumi Heyet yılda bir defa Eylül ayı içinde mukayyet azanın mutlak ekseriyeti ile içtima eder. İlk toplantıda ekseriyet hasıl olmazsa ertesi günü mevcut aza ile iktifa olunarak toplantı yapılır.
(23.02.1995 tarih ve 4078 sayılı Kanunun 1 inci maddesiyle değişen şekli.) Oda umumi heyetinin her nevi toplantılarına oda üyelerinin katılmaları ve seçimli toplantılarda da ayrıca oy kullanmaları zorunludur. Geçerli bir mazereti olmaksızın umumi heyet toplantılarına katılmayanlar ile seçimli toplantılarda oy kullanmayanlar, yıllık üye aidatı kadar para cezası ile cezalandırılırlar.
(08.01.1985 tarih ve 3145 sayılı Kanunun 15 inci maddesiyle yürürlükten kaldırılmıştır.)
Umumi heyet
Madde 0009:
(16.05.1983 tarih ve 69 sayılı KHK. nin 69inci maddesiyle değişen şekli.) (Aynen kabül: 08.01.1985 tarih ve 3145/5 md.) Oda yönetim kurulu genel kurul toplantısını bütün üyelerine en az 20 gün önceden taahhütlü mektupla ve gazete ilanı ile duyurur. Bu bildirimde, toplantının yeri, günü, saati ve gündem ve ayrıca toplantıda yeterli çoğunluk olmadığında yapılacak ikinci toplantının yeri, günü ve saati bildirilir. Seçimi gerektirmeyen olağan ve olağanüstü toplantılarda gazete ilanı yeterlidir.
Umumi heyet
Madde 0010:
Umumi Heyet toplantılarında evvelce bildirilen ruznamedeki mevzular müzakere edilir. Şu kadar ki, ayrıca müzakeresi teklif edilen bir mevzu umumi heyetin ekseriyeti tarafından kabul edilirse ruznameye ithal olunur.
Umumi heyet
Madde 0011:
İdare Heyeti reisi umumi heyet toplantısını açtıktan sonra müzakereleri idare etmek üzere gizli reyle bir reis, bir reis vekili ve iki katip seçilir.
Umumi Heyette kararlar ekseriyetle verilir. Reylerde müsavat halinde reisin bulunduğu taraf ekseriyet kazanır.
Umumi heyet
Madde 0012:
Umumi Heyetin vazifeleri şunlardır:
İdare Heyetinin yıllık çalışma raporu ile murakıpların raporunu incelemek,
İdare Heyetinin bilançosunu tetkik ve kabulü halinde ibra etmek,
Bütçeyi tasdik eylemek,
İdare Heyetince teklif edilen veya aza tarafından teklif edilip umumi heyetin ekseriyeti tarafından kabul olunan mevzuları müzakere etmek,
İdare Heyeti azasını seçmek,
Büyük kongreye gidecek asıl ve yedek temsilcileri seçmek,
Üç asıl ve üç yedek murakıp seçmek,
Haysiyet Divanı azasını seçmek.
Bu madde hükmüne göre yapılacak seçimler gizli reyle olur.
İdare heyeti
Madde 0013:
(16.05.1983 tarih ve 69 sayılı KHK. nin 13 üncü maddesiyle yürürlükten kaldırılmıştır.)
İdare heyeti
Madde 0014:
Aza sayısı iki yüz elliye kadar olan eczacı odalarının idare heyeti beş asıl ve beş yedek, iki yüz elliden fazla olanlarda yedi asıl ve yedi yedek azadan teşekkül eder.
İdare heyeti
Madde 0015:
İdare heyetinin müddeti iki yıldır.
Bu devre içinde asıl azalıklardan açılan yerlere yedeklerden en çok rey alan aza getirilir.
İdare heyeti
Madde 0016:
Bir seneden fazla ağır hapis veya üç seneden fazla hapis cezasına veya mesleki bir suçtan dolayı hürriyeti tahdideden bir cezaya veya meslek ve sanattan muvakkaten tatil cezasına mahküm olanlar veyahut eczacı odaları haysiyet divanlarının kararı ve Yüksek Haysiyet Divanının tasdikı ile muvakkaten sanat icrasından menedilenler idare heyetine seçilemezler.
Yukardaki cezalara mahküm edilmiş olanlar idare heyeti azalığından düşerler.
Bu mahkümiyetlerin devamı müddetince hiçbir aza seçimlere katılamaz ve rey veremez.
İdare heyeti
Madde 0017:
İdare heyeti azası ilk toplantıda kendi aralarında gizli reyle bir reis, bir umumi katip, bir muhasip ve bir veznedar seçerler.
Reisin bulunmadığı zamanlarda eczacı odalarını umumi katipler temsil eder.
İdare heyeti
Madde 0018:
İdare heyeti en az on beş günde bir toplanır. Üst üste üç toplantıya mazeretsiz olarak gelmiyen aza istifa etmiş sayılır.
İdare heyetinin müzakereye başlayabilmesi için toplantıda azadan yarıdan bir fazlasının bulunması şarttır. Reylerde müsavat halinde reisin bulunduğu taraf ekseriyet kazanır.
İdare heyetinin vazifeleri
Madde 0019:
İdare Heyeti odanın bilançosunu ve bütçesini hazırlayarak murakıp raporu ile birlikte umumi heyete sunar. Odanın durumu ile muamele ve faaliyetleri hakkındaki raporunu umumi heyete okuduktan sonra ibrasını ister. İbra edilmiyen idare heyeti düşmüş sayılarak yeni bir idare heyeti seçilir. Yeni seçilen idare heyeti eski heyetin müddetini tamamlar ve bu suretle düşen idare heyeti azası aradan iki sene geçmedikçe tekrar seçilemezler.
İdare heyeti yıllık çalışma raporunun bir suretini hemen merkez heyetine gönderir.
İdare heyetinin vazifeleri
Madde 0020:
İdare heyetinin diğer vazifeleri şunlardır:
Kanun haricinde menfaat temin etmek maksadiyle gerek aza ve gerek meslek mensupları ile başka şahıslar arasında gizli anlaşmalar yapılmasına ve muvazaa yoliyle müesseseler kurulmasına mani olmak,
Meslektaşların Sıhhat ve İçtimai Muavenet Vekaletince kabul ve tasdik edilen formül, imal tarzı ve fiyatlar dışında ilaç yapmalarını, kanunun müsaadesine aykırı olarak başka şahıs ve müesseselere ilaç satmalarını, ruhsatnameyi haiz yerli ve yabancı müstahzaratın isim, marka, ambalajlarını taklit veya kopya ederek veyahut iltibasa meydan verecek şekilde isim veya marka koyarak halkı istismar etmelerini, konulan kar hadlerine riayet etmiyerek ihtikara tevessül eylemelerini, eczaneler ve müstahzarlar hakkında meslek adabına ve bu husustaki kanun hükümlerine uymıyacak şekilde reklam, ilan ve propaganda yapmalarını önlemek,
Oda azası arasında çıkacak meslek ihtilaflarını deontoloji bakımından halletmek,
Oda azası ile iş verenler arasında çıkabilecek ihtilafları mevzu hükümlere göre halletmek ve bu kabil müesseselerde çalışan meslek mensuplarının ücret, huzur hakkı ve mesai saatlerine mütaallik esasları tarafların karşılıklı menfaatlerini gözönünde bulundurmak suretiyle tanzime çalışmak,
Oda azaları ile hasta ve hasta sahipleri arasında çıkabilecek ilaç bedeli ve saireden mütevellit ihtilafları meslek şerefi ile mütenasip olmak üzere işin ehemmiyetine, hasta veya oda azasının vaziyetine göre uzlaştırma yolu ile halletmeye çalışmak veyahut hakem usulüne başvurmak,
Azanın mesleki tekamüllerini temin için gerekli teşebbüslerde bulunmak ve bu hususun yerine getirilmesi maksadiyle resmi ve hususi sağlık müesseselerinden faydalanmaya çalışmak,
Kütüphane açmaya gayret etmek, azasını memleketin sağlık ve ilaç meselelerini incelemeye ve bu hususta araştırmalar yapmaya teşvik etmek ve bunlardan çıkacak neticelere göre alakalı sağlık makamlarından dileklerde bulunmak,
Meslekin şeref ve haysiyetini ve meslektaşların hukuk ve menfaatlerini müdafaa etmek,
Lüzum görülecek yerlere belirtilecek salahiyetler dairesinde mümessil tayin etmek,
(23.02.1995 tarih ve 4078 sayılı Kanunun 2 nci maddesiyle eklenmiştir.) Oda ve üyelerin mesleki meselelerinin halli için, Büyük Kongre ve Merkez Heyeti kararları ve ilkelerine bağlı kalarak, bölgeleri dahilindeki resmi makamlar nezdinde kendi protokol düzeyinde yazılı ve sözlü temaslarda bulunmak ve sonuçlarını merkez heyetine bildirmek,
(23.02.1995 tarih ve 4078 sayılı Kanunun 2 nci maddesiyle eklenmiştir.) Eczacıların ticaret siciline kayıt olabilmeleri için yeterli olacak oda kayıt belgelerini vermek,
(23.02.1995 tarih ve 4078 sayılı Kanunun 2 nci maddesiyle eklenmiştir.) Odaya yeni kaydolan, başka odalara naklolan ve odadan kaydı silinen üyeleri, en geç 30 gün zarfında Merkez Heyetine bildirmek,
(23.02.1995 tarih ve 4078 sayılı Kanunun 2 nci maddesiyle eklenmiştir.) Eczacılık ile ilgili kanunlar ve yönetmelikler ile mevzuat (1) hükümlerinin ve oda ve Birlikçe alınmış mesleki kararların gerektiği şekilde uygulanıp uygulanmadığını belirlemek için, eczacıların çalışmalarını ve iş yerlerini denetlemek,
(23.02.1995 tarih ve 4078 sayılı Kanunun 2 nci maddesiyle eklenmiştir.) Bölgelerindeki yerleşim yerlerinin özelliklerine göre eczaneler için tatil olacak günleri ve saatleri tespit etmek ve ihtiyacı karşılayacak miktarda nöbetçi kalacak eczane veya eczanelere ait nöbet listelerini hazırlamak ve mahallin en büyük sağlık amirinin onayına sunmak,
(23.02.1995 tarih ve 4078 sayılı Kanunun 2 nci maddesiyle eklenmiştir.) Nöbet görevlerini yerine getirmeyenler ile nöbetçi olmadıkları halde eczanelerini kapatmayan eczacıların fiillerini zapta bağlayarak oda haysiyet divanına sevk etmek ve mahallin en büyük sağlık amirine bildirmek,
(23.02.1995 tarih ve 4078 sayılı Kanunun 2 nci maddesiyle eklenmiştir.) İki yıl içerisinde üyelik vecibelerini yerine getirmeyen eczacıların odaya üyelik kayıtlarını Merkez Heyetinin kabulü halinde silmek.
(1) kanunlar ve yönetmelikler ile Deontoloji Tüzüğü İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 34. Maddesi ile mevzuat şeklinde değişmiştir.
İdare heyetinin vazifeleri
Madde 0021:
İdare Heyeti meslektaşlar arasında vukuunu her hangi bir suretle haber aldığı ihtilafları hal ve telife çalışır ve icabında tahkikatını tamamlıyarak evrakını haysiyet divanına verir.
İdare heyetinin vazifeleri
Madde 0022:
20 nci maddenin a, b, c, d ve e bentlerinin şümulüne giren fiil ve hareketler idare heyetlerince hal ve tesviye edilemediği takdirde meslek adabı ile telifi mümkün olmıyan hallere kalkıştıkları görülen meslek mensuplarının deontolojiye veya amme hizmet ve selametine aykırı hareketleri delillerle tesbit olunarak müdafaaları istenir.
Yapılan tebligata on beş gün içinde cevap vermiyen azanın evrakı doğrudan doğruya, cevap verenlerinki müdafaalariyle birlikte haysiyet divanına tevdi olunur.
Haysiyet divanı
Madde 0023:
Her eczacı odasında bir Haysiyet Divanı kurulur. Divan, beş asil ve beş yedek azadan terekkübeder. Müddeti iki yıldır.
Haysiyet Divanı azası umumi heyette gizli reyle seçilir. Reyler açık olarak tasnif edilir.
Asil azalıktan her hangi bir surette yer açıldığı takdirde yedek azadan en çok rey alan asil azalığa geçer.
Haysiyet divanı
Madde 0024:
Haysiyet Divanına seçilebilmek için yurt içinde en az beş sene çalışmış olmak şarttır. Bu vasıftaki aza ile heyet tamamlanamadığı takdirde en az üç sene hizmet etmiş bulunanlar da seçilebilirler.
Haysiyet divanı
Madde 0025:
Bu kanunun 16 ncı maddesi hükmü haysiyet divanı azaları için de caridir.
Haysiyet divanı
Madde 0026:
Haysiyet Divanı azası ilk toplantıda kendi aralarından bir reis, bir reisvekili, bir de sözcü seçerler.
Müzakereler ve bu maksatla tutulan zabıtlar gizli olup reisin mesuliyeti altında muhafaza edilir.
Haysiyet divanı
Madde 0027:
Haysiyet Divanının toplanmasına lüzum görüldüğü takdirde keyfiyet taahhütlü bir mektupla veya imza mukabilinde en az bir hafta evvel azaya yazılı olarak bildirilir. Toplantıya gelemiyecek aza toplantıdan üç gün evvel yazı ile mazeretlerini bildirmeye mecburdur.
Azanın mazeretleri halinde heyet yukardaki müddetle mukayyet olmaksızın çağrılacak yedek aza ile tamamlanır. Üç defa mazeretsiz olarak toplantıya gelmiyen aza istifa etmiş sayılır.
Haysiyet Divanına iştirak edecek azaya mensubolduğu oda bütçesinden yol ve zaruri masrafları ödenir.
Haysiyet divanı
Madde 0028:
Haysiyet Divanı azası bitaraflıklarını şüpheye düşürecek bir vaziyetin mevcudiyeti halinde reddolunabilirler. Ret talebinde bulunan aza iddiasını delilleriyle birlikte bildirmeye mecburdur. Bu takdirde reddolunan azanın yerleri yedekleriyle ikmal edilerek ve reis ile vekilinin birlikte reddi halinde gizli reyle geçici bir reis seçilmek suretiyle ret talebi incelenir.
(23.02.1995 tarih ve 4078 syaılı Kanunun 3 üncü maddesiyle değişen şekli.) Red talebi kabule şayan görülmediği takdirde, talebin reddine karar verilmekle beraber, ayrıca karar tarihinde yürürlükte olan yıllık aidatın dört katından on katına kadar para cezası ödenmesine karar verilir.
Reddedilenlerin çokluğu dolayısiyle Haysiyet Divanının yedeklerle dahi teşkiline imkan görülmezse ret talebi en yakın Eczacı Odası Haysiyet Divanında incelenir. Yukardaki hükümler bu takdirde dahi aynen tatbik olunur.
Ret talebinin reddi hakkındaki kararlara karşı esas mesele ile birlikte Yüksek Haysiyet Divanına itiraz olunabilir.
Haysiyet divanı
Madde 0029:
Aşağıdaki vaziyette bulunan haysiyet divanı reis ve azası heyete katılamazlar:
İncelenilen mesele ile alakası bulunanlar,
Hakkında inceleme yapılan kimsenin usul veya füruu,
Üçüncü dereceye kadar olan civar hısımları (bu derece dahil) kardeş, amca, dayı, hala, teyze ve yeğenler,
Evlilik rabıtası mürtefi olsa dahi karı ve koca ile bunların usul ve füruu,
Evlatlık ile evlat edinenler.
Haysiyet Divanının görev ve yetkileri
Madde 0030 :
(Madde Anayasa Mahkemesi Kararı ile İptal Edilmiştir.)
(Madde 05.07.2022 tarih ve 31887 sayılı Resmi Gazetede yayımlanan 7417 Sayılı Kanunun 63. Maddesi ile başlığı ile birlikte aşağıdaki şekilde yeniden düzenlenmiştir.)
Haysiyet Divanı kayıt zorunluluğu bulunmasına rağmen odaya kayıt yaptırmayan veya bu Kanunun öngördüğü diğer yükümlülükleri yerine getirmeyenler ile evrakı kendisine tevdi edilen üyelerin meslek adap ve haysiyetine aykırı olan fiil ve hallerinin niteliğine ve ağırlık derecesine göre, fiil ile ceza arasında adil bir denge gözeterek aşağıdaki disiplin cezalarını verir:
a) Yazılı ihtar: Eczacılık sanatının icrası sırasında veya kişilerle ilişkilerde daha özenli davranılması gerektiğinin yazı ile bildirilmesidir.
b) Para cezası: Fiilin işlendiği tarihteki oda yıllık aidatının dört katından onbeş katına kadar verilecek para cezalarıdır.
c) Geçici olarak sanat icrasından men cezası: Eczacılık sanatının icra edilmesinin üç günden yüz seksen güne kadar yasaklanmasıdır.
ç) Oda bölgesinde sanat icrasından men cezası: Bir oda bölgesinde en az beş defa geçici olarak sanat icrasından men cezası alan veya birden fazla geçici olarak sanat icrasından men cezalarının toplamı yüz seksen gün olan eczacıların, o oda bölgesinde sürekli olarak sanat icrasından men edilmesidir.
Oda haysiyet divanları, kendilerine intikal eden dosyaları en geç üç ay içerisinde karara bağlamak zorundadırlar.
Disiplin cezası gerektiren fiil ve halleri işleyenler hakkında, bu fiil ve hallerin işlendiğinin öğrenildiği tarihten itibaren altı ay içinde soruşturmaya başlanılmamış ise bu suçlarla ilgili disiplin soruşturması yapılamaz ve ceza verilemez.
Disiplin cezası gerektiren fiil ve hallerin işlendiği tarihten itibaren en geç sekiz yıl içinde disiplin cezası verilmemesi hallerinde ceza verme yetkisi zamanaşımına uğrar.
Savunma alınmadan ceza verilemez. Savunma yazılı veya sözlü olarak da verilebilir. Hakkındaki iddia ve tespitleri içeren savunma isteme yazısının kendisine tebliğinden itibaren onbeş gün içinde geçerli mazereti olmaksızın yazılı veya kendisine bildirilen günde sözlü savunma vermeyen üye, savunma hakkından vazgeçmiş sayılır.
Birinci fıkrada belirtilen disiplin cezalarını gerektiren fiil ve haller, disiplin soruşturmasına ilişkin usul ve esaslar ile disiplinle ilgili diğer hususlar Sağlık Bakanlığının uygun görüşü alınarak Birlikçe hazırlanacak yönetmelikle düzenlenir.
Haysiyet divanı
Madde 0031:
(19.06.1963 tarih ve 255 sayılı Kanunun 1 inci maddesiyle değişen şekli.) Haysiyet divanları tarafından verilen disiplin cezaları aleyhine, kararın üyeye tebliğinden itibaren, 15 gün zarfında yazılı olarak itiraz edilebilir. İtiraz dilekçesi, karar aleyhindeki belgelere dayanan savunma ile birlikte ve imza karşılığında (Yüksek Haysiyet Divanına gönderilmek üzere) Oda İdare Heyeti Başkanlığına verilir. Müddeti içinde itiraz edilmiyen disiplin cezalarından, yazılı ihtar ve para cezaları kesinleşir ve derhal tatbik edilir.
Cezalandırma halinde karar aleyhinde itiraz vakı olmasa dahi geçici olarak sanattan veya bir bölgede çalışmaktan men kararları İdare Heyeti Başkanlığınca Yüksek Haysiyet Divanına gönderilir. Bu hususlara mütedair olan kararlar Yüksek Haysiyet Divanının tasdikiyle tekemmül eder.
Madde 0032: Birliğin merkez teşkilatı
Türk Eczacıları Birliğinin merkez teşkilatının uzuvları şunlardır:
Merkez Heyeti,
Yüksek Haysiyet Divanı,
Büyük Kongre.
Merkez heyeti
Madde 0033:
Merkez Heyeti, meslek hayatı ile alakalı bütün işler ile meşgul olmak ve bu kanunda derpiş edilen hükümleri tatbik etmek üzere kurulmuştur.
Merkez heyeti
Madde 0034:
Merkez Heyeti, birliği dahilde ve hariçte temsil eder.
Merkez heyeti
Madde 0035:
(16.05.1983 tarih ve 69 sayılı KHK. nin 6 ncı maddesiyle değişen şekli.) (Değiştirilerek kabül: 08.01.1985 tarih ve 3145/6 md.) (1. Fıkranın: 23.02.1995 tarih ve 4078 sayılı Kanunun 5 inci maddesiyle değişen şekli.) Birliğin Merkez Heyetinin merkezi Ankara dır. Merkez Heyeti iki yıllık bir dönem için,mesleklerinde beş yılını tamamlamış Büyük Kongre mümessilleri arasından seçilir. Merkez Heyeti, onbir asıl ve onbir yedek üyeden,oluşur.Asıl ve yedek üyeler,ayrı listelerle seçilirler.Asıl üyeliklerden boşalma olması halinde,yerlerine yedek üyelerden sırası ile en fazla oy almış olanlar getirilir.
Görev dönemi içinde herhangi bir sebeple değişen kurulun görev süresini yerine seçilen yeni kurul tamamlar.
16 ncı madde hükümleri heyet üyeleri hakkında da uygulanır.
Merkez heyeti
Madde 0036:
(08.01.1985 tarih ve 3145 sayılı Kanunun 6 ncı maddesiyle değişen şekli.) Merkez Heyeti üyeleri kendi aralarından bir başkan, bir İkinci Başkan, bir genel sekreter ve bir muhasip seçer.
Heyet onbeş günde bir defa üye tamsayısının salt çoğunluğu ile birlik merkezinde olağan, Başkanın daveti üzerine olağanüstü olarak toplanır. Kararlar toplantıya katılan heyet üyelerinin salt çoğunluğu ile alınır. Oylarda eşitlik olması halinde Başkanın oy kullandığı taraf üstün sayılır.
Geçerli bir mazereti olmaksızın üst üste üç olağan toplantıya veya altı ay içinde yapılan olağan toplantıların yarısından fazlasına her ne sebeple olursa olsun katılmayanlar Merkez Heyeti üyeliklerinden istifa etmiş sayılır.
Olağanüstü toplantılara davetin belgeye dayalı olması şarttır.
Merkez Heyeti üye sayısı, boşalmalar nedeniyle yedeklerin de göreve getirilmesinden sonra üye tamsayısının yarısından aşağı düşerse, büyük kongre, mevcut Merkez Heyeti üyeleri veya murakıplar tarafından bir ay içinde toplantıya çağrılır. Bu süre içerisinde çağrının yapılmaması halinde büyük kongre delegelerinden birinin başvurması üzerine, Merkez Heyetinin bulunduğu mahallin asliye hukuk mahkemesi büyük kongre delegeleri arasından seçeceği beş kişiyi büyük kongreyi bir ay içinde Merkez Heyetinin seçimini yaptırmak üzere toplamakla görevlendirir.
Merkez heyeti
Madde 0037:
(16.05.1983 tarih ve 69 sayılı KHK. nin 7 nci maddesiyle değişen şekli.) (Değiştirilerek kabül: 08.01.1985 tarih ve 3145/8 md.) Büyük kongrece Merkez Heyetinin hesaplarını, işlemlerini ve faaliyetlerini murakabe etmek üzere bu Kanunda yazılı usullere göre üç asil üç yedek murakıp seçilir. Murakıplar kendi aralarından bir başkan seçerler.
Murakabe Heyeti yılda en az bir defa Merkez Heyetini murakabe ederek sonuçlarını bir rapor halinde Merkez Heyetine ve toplandığında büyük kongreye sunar.
Murakabe Heyeti asıl üyeliklerinden boşalma halinde yerlerine yedeklerinden sırası ile en fazla oy alanlar getirilir.
16 ncı madde hükmü murakıplar hakkında da uygulanır.
Merkez heyeti
Madde 0038:
(23.02.1995 tarih ve 4078 sayılı Kanunun 17 nci maddesiyle yürürlükten kaldırılmıştır.)
Merkez heyeti
Madde 0039:
(23.02.1995 tarih ve 4078 sayılı Kanunun 6 ncı maddesiyle değişen şekli.) Merkez Heyetinin görevleri şunlardır:
Büyük Kongre kararlarını yerine getirmek,
Birlik adına taşınır ve taşınmaz mal almak, satmak, ipotek etmek ve bunlar üzerinde her türlü aynı hak tesis etmek, kaldırmak ve bu konularda yetki vermek,
Birliğin eczacı odaları ile alakalı işlerini takip etmek,
Eczacı odalarının çalışmalarının ve işlemlerinin düzen içerisinde olmasını sağlamak, takip etmek ve denetletrek, aksaklıkları görülenlere ihtarda bulunsak oda organları hakkında gerekirse adli ve idari makamlara bildirmek,
Her iki yılda bir Büyük Kongreyi toplamak,
Lüzum görülecek hallerde Büyük Kongreyi olağanüstü toplantıya çağırmak,
Özel ve kamu kurum ve kuruluşları ile üyeler arasındaki mesleki faaliyetlerle ilgili işlemleri kolaylaştırıcı tedbirler almak, bilgi alışverişinde bulunmak, mesleki tesasüd ve deontolojinin teminini sağlamak,
Kendi görev alanlarını ilgilendiren mevzuat (1) uygulanmasına yönelik yönetmelik taslaklarını hazırlayarak Büyük Kongrenin onayına sunmak, kabul edilenleri Resmi Gazetede yayınlatmak,
Birlik merkezinde çalıştırılacak kimselerin adet ve ücretlerini belirlemek,
Eczanelerden sağlık hizmeti satın alacak bütün kamu ve özel kurum ve kuruluşlarla anlaşmalar yapmak, imzalanan protokole uygun tip sözleşmeleri bastırmak ve belirleyeceği bedel karşılığı eczanelere dağıtmak,
Seri ve sıra numaralı aidat tahsilat makbuzları ile odalarca kullanılacak her türlü matbu evrakı bastırmak ve bedeli karşılığında dağıtmak,
Bu Kanun ve kanuna göre çıkarılan tüzük ve (1) yönetmelikler ile öngörülen diğer işleri yapmak.
(1) kanun ve tüzüklerin İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 34. Maddesi ile kanunların şeklinde değişmiş ve Üstü Çizili İbare madde metninden çıkarılmıştır.
Yüksek haysiyet divanı
Madde 0040:
(16.05.1983 tarih ve 69 sayılı KHK. nin 9 uncu maddesiyle değişen şekli.) (Değiştirilerek kabül: 08.01.1985 tarih ve 3145/10 md.) Yüksek Haysiyet Divanı büyük kongrece seçilen dokuz asıl ve dokuz yedek üyeden oluşur. Yüksek Haysiyet Divanına seçilebilmek için Türkiye de en az onbeş sene meslekte çalışmış olmak ve bu Kanunun 30 uncu maddesinde yazılı cezalardan herhangi birini almamış olmak gerekir.
Divan Ankara da Türk Eczacıları Birliği Merkez Heyetinde olağan olarak Haziran ve Ekim aylarında olmak üzere yılda iki defa toplanır. Merkez Heyeti başkanı veya son Haysiyet Divanı toplantısının başkanının daveti üzerine Divan daha sık toplanabilir.
Divan her toplantıda gizli oyla bir başkan ve bir raportör seçer. Toplantıyı bir önceki toplantının başkanı, o yoksa en yaşlı üye açar.
Yüksek Haysiyet Divanının verdiği kararlar ilgili haysiyet divanına bildirilir ve keyfiyet, hakkında disiplin işlemi yapılan kimseye tebliğ edilir. (Son Cümlenin: 23.02.1995 tarih ve 4078 sayılı Kanunun 7 nci maddesiyle değişen şekli.) Bütün kanuni işlem ve süreler sonunda kesinleşen ihtar ve para cezalarına dair kararlar, ilgililerin kayıtlı olduğu odalarca;meslekten men cezalarına dair kararlar, Sağlık Bakanlığınca uygulanır.
Yüksek haysiyet divanı
Madde 0041:
Bu kanunun 16 ncı maddesi hükmü büyük kongre tarafından seçilen Yüksek Haysiyet Divanı azası hakkında da tatbik olunur.
Yüksek haysiyet divanı
Madde 0042:
Yüksek Haysiyet Divanına seçim ile gelen asil ve yedek azanın müddeti iki yıldır. Eski aza yeniden seçilebilir. Açılan asil azalığa rey sırasına göre yedeklerden alınır.
Yüksek haysiyet divanı
Madde 0043:
Yüksek Haysiyet Divanı üçte iki ekseriyeti ile toplanır ve mevcudun üçte iki ekseriyetiyle karar verir.
Yüksek haysiyet divanı
Madde 0044:
Bölge Haysiyet divanı tarafından verilen kararların Yüksek Haysiyet Divanında tetkik ve müzakeresi sırasında alakalıların talepleri üzerine yazılı veya şifahi müdafaaları alınır.
Yüksek haysiyet divanı
Madde 0045:
(19.06.1963 tarih ve 255 sayılı Kanunun 1 inci maddesiyle değişen şekli.) Yüksek Haysiyet Divanı Bölge Haysiyet Divanlarından gelecek evrakı ve kararları inceledikten sonra uygun gördüğü takdirde ya aynen veya tadilen kabul ve tasdik eder. Mahallince verilen kararları uygun bulmazsa bu husustaki mütalaasiyle birlikte dosyaları ilgili Haysiyet Divanına iade eder.
Bölge Haysiyet Divanının bu konuda vereceği ikinci karar üzerine Yüksek Haysiyet Divanının vereceği kararlar hakkında Danıştay a başvurma hakkı mahfuzdur.
(16.05.1983 tarih ve 69 sayılı KHK. nin 13 üncü maddesiyle yürürlükten kaldırılmıştır.) (Aynen kabül: 08.01.1985 tarih ve 3145/15 md.)
Yüksek haysiyet divanı
Madde 0046:
(16.05.1983 tarih ve 69 sayılı KHK. nin 13 üncü maddesiyle yürürlükten kaldırılmıştır.) (Aynen kabül: 08.01.1985 tarih ve 3145/15 md.)
Yüksek haysiyet divanı
Madde 0047:
Yüksek Haysiyet Divanı kararı ile geçici olarak sanat icrasından menedilen aza hiçbir suretle sanatlarını icra edemiyeceği gibi varsa müessesesi de kapatılır.
Bu kararın, ilgililerce bilinmek üzere Sıhhat ve İçtimai Muavenet Vekaleti tarafından münasip görülecek şekilde ilan olunarak tatbikı sağlanır.
(23.02.1995 tarih ve 4078 sayılı Kanunun 8 inci maddesiyle değişen şekli.) Tek eczane bulunan yerlerdeki eczaneler için verilen kapatma cezaları, kapatma müddetinin beher günü için karar tarihindeki oda yıllık aidatından az olmamak üzere beş katına kadar para cezasına tahvil olunur.
Yüksek haysiyet divanı
Madde 0048:
(23.02.1995 tarih ve 4078 sayılı Kanunun 17 nci maddesiyle yürürlükten kaldırılmıştır.)
Yüksek haysiyet divanı
Madde 0049:
(23.02.1995 tarih ve 4078 sayılı Kanunun 9 uncu maddesiyle değişen şekli.) Her türlü oda ve yardımlaşma sandığı aidatını ve oda ve Yüksek Haysiyet Divanlarınca hükmedilen para cezalarını tebliğ tarihinden itibaren 30 gün içinde ödemiyenler hakkında,İcra ve İflas Kanunu hükümlerine göre takibat yapılır.
Yüksek haysiyet divanı
Madde 0050:
Yüksek Haysiyet Divanı azasının huzur hakları ve yollukları ve zaruri masrafları birlik bütçesinden ödenir. Bunların miktarı merkez heyeti tarafından hazırlanacak bir talimatname ile tesbit edilir.
Büyük kongre
Madde 0051:
Büyük Kongre Eczacı Odaları umumi heyetlerince ve gizli rey ile seçilen mümessillerden teşekkül eder.
(2. Fıkra: Anayasa Mahkemesinin 03.12.1991 tarih ve E.1991/4 - K.1991/45 sayılı Kararıyla iptal edilmiştir.) (Yeniden düzenleme: 23.02.1995 tarih ve 4078 sayılı Kanunun 10 uncu maddesiyle yeniden düzenlenen şekli.) Odalardan;
İkiyüze kadar azası olanlar, beş,
Beşyüze kadar azası olanlar, beş mümessile ilave olarak ikiyüzden fazla her tam yüzelli aza için birer,
Beşyüzden fazla azası olanlar, yedi mümessile ilave olarak beşyüzden fazla her tam beşyüz aza için birer,
Mümessil ve aynı miktarda yedek mümessil seçerler.
(23.02.1995 tarih ve 4078 sayılı Kanunun 10 uncu maddesiyle değişen şekli.) Mümessillerin alakalı eczacı odası azası ve mesleklerinde bilfiil ve asgari beş yılını doldurmuş bulunmaları şarttır. Mümessil adetinin tespitinde, Birlikteki üye kayıtları esas alınır.
Kongreye iştirak edecek olan sivil ve askeri eczacılara mensup oldukları vekalet, daire ve müessese tarafından izin verilmesi mecburidir.
Bütün mümessillerin yol ve sair zaruri masrafları bağlı bulundukları odalar tarafından ödenir.
16 ncı madde hükmü Büyük Kongre mümessilleri hakkında da caridir.
Büyük kongre
Madde 0052:
Büyük Kongre, mümessillerin mutlak ekseriyetiyle toplanır, ilk toplantıda ekseriyet bulunmazsa bir gün sonra mevcut aza ile toplantısını yapar.
Kongre, Merkez Heyeti Reisi tarafından yoklamayı mütaakıp açılır.
Kongreyi idare etmek üzere gizli rey ile bir reis, bir reisvekili ve lüzumlu kadar katip seçilir.
Kongre kararları ekseriyet ile verilir. Müsavat halinde reisin bulunduğu taraf ekseriyeti kazanır.
(06.09.1983 tarih ve 84 sayılı KHK. nin 3 üncü maddesiyle eklenmiştir.) (08.01.1985 tarih ve 3145 sayılı Kanunun 11 inci maddesiyle değişen şekli.) Büyük Kongrenin seçimle ilgili toptantılarına mümessillerin katılmaları ve oylarını kullanmaları zorunlu olup geçerli bir mazereti olmaksızın katılmayanlar ile oy kullanmayanlar beş yıl müddetle büyük kongre mümessilliklerine seçilemezler.
(08.01.1985 tarih ve 3145 sayılı Kanunun 11 inci maddesiyle değişen şekli.) Merkez Heyeti, seçim yapılacak toplantıları Büyük Kongreye katılacak oda temsilcilerine, toplantı tarihinden en az yirmi gün önce bir gazete ilanı ve taahhütlü mektupla duyurur. Bu duyuruda toplantının yapılacağı gün, yer, gündem ve ayrıca ilk toplantıda çoğunluk sağlanmadığı takdirde yapılacak ikinci toplantının tarihi, yeri, günü ve saati de belirtilir. Seçimi gerektirmeyen toplantılarda gazete ilanı yeterlidir. Eğer birliğin bir yayın organı varsa bu hususun o yayın organında yayımlanması gazete ilanı yerine geçer.
Büyük kongre
Madde 0053:
(1. Fıkranın: 16.05.1983 tarih ve 69 sayılı KHK. nin 10 uncu maddesiyle değişen şekli.) (Değiştirilerek kabül: 08.01.1985 tarih ve 3145/12 md.) Birliğin olağan büyük kongresi her iki yılda bir kere Kasım ayında Ankara da toplanır. Olağan kongre dışında merkez heyeti veya büyük kongre asıl mümessillerinin üçte birinin yazılı talebi ile olağanüstü de toplanır. Her iki halde de çağırı merkez heyetince yapılır. Olağanüstü büyük kongrenin gündemi, günü, yeri ve saati merkez heyetince bu kanundaki usullere uyularak mümessillere duyurulur. Ancak büyük kongrenin olağanüstü toplanmasını asıl mümessillerin üçte biri istemişse bunların istediği gündem maddesi de gündemde gösterilir.
Kongrenin yapıldığı gün yirmibeş büyük kongre mümessili imzalı bir yazı ile gündeme yeni bir madde ilavesini isteyebilir.
Vazifeleri şunlardır:
Merkez heyetinin ve murakıplarının yıllık çalışma raporlarını incelemek,
Merkez heyetinin bilançosunu tetkik ve kabulü halinde ibra etmek,
Bütçeyi tasdik etmek,
Merkez heyeti azasını seçmek,
Yüksek Haysiyet Divanı azasını seçmek,
Üç asıl ve üç yedek murakıp seçmek,
Merkez heyetince teklif olunan mevzuları müzakere etmek,
Eczacı odalarının ihtiyaçlarını tesbit etmek,
Eczacı odalarının içişlerini müzakere etmek,
Eczacı odalarının merkez heyetine gönderdikleri yıllık çalışma raporları hakkında bilgi edinmek,
(23.02.1995 tarih ve 4078 sayılı Kanunun 11 inci maddesiyle değişen şekli.) Kongreye arz edilen dilekleri müzakere ve yapılması gereken işleri tesbit etmek ve uyulması mecburi mesleki kararlar almak.
Büyük kongre
Madde 0054:
Büyük kongre tarafından yapılacak seçimlerin rey pusla ve mazbataları sonraki seçimin yapılmasına kadar merkez heyeti tarafından muhafaza edilir.
Mali ve idari hükümler
Madde 0055:
(23.02.1995 tarih ve 4078 sayılı Kanunun 12 nci maddesiyle değişen şekli.) Eczacı Odalarının gelirleri şunlardır:
Oda giriş aidatı: Odaya kaydolacak her eczacının ödeyeceği aidattır. Miktarı, (500) rakamının kayıt tarihinde Devlet memurları aylıklarının hesaplanmasına esas olmak üzere yürürlükte olan katsayı ile çarpımı suretiyle bulunacak tutardır.
Yıllık aidat: Odaya kayıtlı her üyenin ödemeye zorunlu olduğu aidattır. Miktarı, (500) rakamının (a) bendinde belirtilen katsayı ile çarpımı suretiyle bulunacak tutardır. Kamuda çalışanlar için, bu aidatlar %50 indirimli alınır. En geç, Şubat ayı sonuna kadar ödenir.
Bağışlar, yardımlar, yayın gelirleri ve sosyal faaliyetlerden elde edilen gelirler,
Haysiyet divanınca verilen para cezaları ile 8 inci madde gereğince alınacak para cezaları,
Merkez heyetince yapılacak yardımlar.
Odalar, aidatları Türk Eczacıları Birliği Merkez Heyetince seri ve sıra numaralı olarak bastırılan makbuzlar ile tahsil ederler.
Bir odadan diğer bir odaya nakil halinde, giriş aidatı ve yıllık aidat yeniden alınmaz.
Aidatlarını zamanında ödemeyen üyeler, vecibelerini yerine getirinceye kadar oda hizmetlerinden faydalanamazlar.
Mali ve idari hükümler
Madde 0056:
(23.02.1995 tarih ve 4078 sayılı Kanunun 17 nci maddesiyle yürürlükten kaldırılmıştır.)
Mali ve idari hükümler
Madde 0057:
(23.02.1995 tarih ve 4078 sayılı Kanunun 13 üncü maddesiyle değişen şekli.) Türk Eczacıları Birliğinin gelirleri şunlardır:
Merkez Heyeti payı olarak, odaların topladığı her türlü aidatlar toplamının yüzde otuzbeşi,
Bağışlar ve yardımlar,
Çeşitli gelirler.
Tahsil edilen aidatlardaki Merkez Heyeti payının, 55 inci maddedeki tahsil sürelerini takip eden ay sonuna kadar, oda yönetimlerince Birlik hesabına gönderilmesi mecburidir.
Mali ve idari hükümler
Madde 0058:
Türk Eczacıları Birliğince bir yardımlaşma sandığı kurulur. Bu sandığa birlik azasının hepsi kaydedilmeye ve vecibelerini yerine getirmeye mecburdurlar. (1)
(23.02.1995 tarih ve 4078 sayılı Kanunun 14 üncü maddesiyle değişen şekli.) Kurulacak yardımlaşma sandığının işleyişi, yardımlaşma aidatları ve yapılacak yardımlarla ilgili usul ve esaslar, Türk Eczacıları Birliği Merkez Heyeti tarafından çıkartılacak bir yönetmelikle düzenlenir.
(1) (22.10.2015 Tarih ve 29510 Sayılı Resmi Gazetede yayınlanan 8.10.2015 Tarih ve E:2014/126 - K: 2015/86 sayılı Anayasa Mahkemesi Kararı ile birinci fıkranın ikinci cümlesi iptal edilmiştir.)
Madde 0059: Mülga hükümler
Tababet ve Şuabatı Sanatlarının Tarzı icrasına dair olan 1219 sayılı Kanunun etibba odalarına ait hükümleri ile bu kanuna bazı maddeler tezyili hakkındaki 1686 sayılı kanun mülgadır.
Ek Madde 0001:
(16.05.1983 tarih ve 69 sayılı KHK. nin 12 nci maddesiyle eklenmiştir.) (Değiştirilerek kabül: 08.01.1985 tarih ve 3145/14 md.) Sağlık ve Sosyal Yardım Bakanlığı Türk Eczacıları Birliği ile Birliğin mahalli organları olan odalar üzerinde gözetim ve denetim hakkına sahiptir. Adı geçen kuruluşların idari ve mali yönden denetimi Sağlık ve Sosyal Yardım Bakanlığınca yapılır.
(18.06.1997 tarih ve 4276 sayılı Kanunun 18 inci maddesiyle değişen şekli.) Amaçları dışında faaliyet gösteren oda ve Birliğin sorumlu organlarının görevlerine son verilmesine ve yerlerine yenilerinin seçilmesine, Sağlık Bakanlığının veya bulundukları yer Cumhuriyet Başsavcılığının istemi üzerine, o yerdeki asliye hukuk mahkemesince basit usule göre yargılama yapılarak karar verilir ve dava en geç üç ay içinde sonuçlandırılır.
Mahkemece ikinci fıkrada yazılı organların görevlerine son verilmesi halinde bu kararla ayrıca, görevlerine son verilen organların yerini alacak yeni organların bir ay içinde seçimlerini sağlamak için umumi heyet veya büyük kongreyi toplamak üzere ilgili organ üyelerinden beşini de görevlendirir.
Kararda gösterilen bu kimseler, seçimleri bu Kanunun 9 veya 53 üncü maddelerindeki çağırı usulüne ve bu Kanunun seçimlerle ilgili hükümlerine uyarlar ve bu fıkradaki müddet için, görevden alınan organlar gibi görevli ve yetkili olup aynı zamanda sorumludurlar.
Sağlık ve Sosyal yardım Bakanlığının ve Kanun uyarınca birlik organlarının karar ve işlemleri hakkındaki tasarruflarına birliğin görevli organları tarafından uyulması zorunludur. Bakanlık tasarruflarını kanuni bir sebep olmaksızın yerine getirmeyen veya eski kararda direnme niteliğinde yeni bir karar veren ya da kanunun zorunlu kıldığı işlemleri Bakanlığın uyarısına rağmen yerine getirmeyen Birlik Organları hakkında da yukarıdaki fıkralar hükümleri uygulanır.
Görevlerine son verilen organ üyelerinin kanunda yazılı ceza sorumlulukları saklıdır. Bu organların yukarıdaki fıkra gereğince görevlerine son verilmesine neden olan tasarrufları hükümsüzdür.
(18.06.1997 tarih ve 4276 sayılı Kanunun 18 inci maddesiyle değişen şekli.) Ancak, milli güvenliğin, kamu düzeninin, suç işlenmesini veya suçun devamını önlemenin yahut yakalamanın gerektirdiği hallerde gecikmede sakınca varsa, Türk Eczacıları Birliği ve eczacı odaları, vali tarafından faaliyetten men edilebilir. Faaliyetten men kararı, yirmidört saat içinde görevli hakimin onayına sunulur. Hakim, kararını kırksekiz saat içerisinde açıklar, aksi halde, bu idari karar kendiliğinden yürürlükten kalkar.
Ek Madde 0002:
(16.05.1983 tarih ve 69 sayılı KHK. nin 12 nci maddesiyle eklenmiştir.) (Değiştirilerek kabül: 08.01.1985 tarih ve 3145/14 md.) Türk Eczacıları Birliğinin merkez organları ile eczacı odalarının organlarının bu Kanunda belirtilen seçimleri gizli oyla yapılır ve seçimlere ilişkin işlemler aşağıdaki esaslara göre, yargı gözetimi altında gerçekleştirilir.
(1. Cümlenin: 23.02.1995 tarih ve 4078 sayılı Kanunun 15 inci maddesiyle değişen şekli.) Seçime katılacak üyeleri belirlemek maksadı ile oda tarafından hazırlanmış ve Birlik Merkez Heyetince tasdik edilmiş listeler,seçim yapılacak kongre ve umumi heyet toplantısından en az gün önce,iki nüsha halinde,seçim yapılacak yerdeki görevli ilçe seçim kurulu başkanı olan hakime tevdi edilir.Ayrıca toplantının gündemi, yeri,günü,saati ile çoğunluk olmadığı takdirde yapılacak ikinci toplantıya ilişkin hususlar da belirtilir.Toplantı tarihlerinin gündemde yer alan diğer konular gözönünde bulundurularak görüşmelerin bir Cumartesi günü akşamına kadar sonuçlanmasını ve seçimlerin ertesi gün olan Pazar gününün dokuz - onyedi saatleri arasında yapılmasını sağlayacak şekilde düzenlenmesi zorunludur.Bir yerde birden fazla ilçe seçim kurulu bulunduğu takdirde görevli hakim Yüksek Seçim Kurulunca belirlenir.
Hakim, gerektiğinde ilgili kayıt ve belgeleri de getirtip inceleme suretiyle varsa noksanları tamamlattırdıktan sonra seçime katılacak üyeleri belirleyen liste ile yukarıdaki fıkrada belirtilen diğer hususları onaylar. Onaylanan liste ile toplantıya ilişkin diğer hususlar adalet dairesi ile oda ve birliğin ilan yerinde asılmak suretiyle üç gün süre ile ilan edilir.
İlan süresi içinde listeye yapılacak itirazlar hakim tarafından incelenir ve en geç iki gün içinde kesin karara bağlanır.
Bu suretle kesinleşen listeler ile toplantıya ilişkin diğer hususlar onaylanarak Türk Eczacıları Birliğine veya eczacı odasına gönderilir.
Hakim, kamu görevlileri veya aday olmayan üyeler arasından bir başkan ve iki üyeden oluşan bir seçim sandık kurulu atar. Aynı şekilde ayrıca üç yedek üye de belirler. Seçim sandık kurulu başkanının yokluğunda kurula en yaşlı üye başkanlık eder.
Seçim sandık kurulu, seçimlerin kanunun öngördüğü esaslara göre yürütülmesi, yönetim ve oyların tasnifi ile görevli olup, bu görevleri seçim ve tasnif işleri bitinceye kadar aralıksız olarak devam eder.
Dörtyüz kişiden fazla üyesi bulunan birlik ve odalarda her dörtyüz kişi için bir oy sandığı bulunur ve her seçim sandığı için ayrı bir sandık kurulu oluşturulur. Yüze kadar olan üye fazlalığı sandık sayısında nazarı itibara alınmaz.
Seçimlerde kullanılacak araç ve gereçler ilçe seçim kurulundan sağlanır ve sandıkların konacağı yerler hakim tarafından belirlenir.
Seçim süresinin sonunda seçim sonuçları tutanakla tespit edilip, seçim sandık kurul başkanı ve üyeleri tarafından imzalanır. Tutanakların bir örneği seçim yerinde asılmak suretiyle geçici seçim sonuçları ilan edilir. Kullanılan oylar ve diğer belgeler tutanağın bir örneği ile birlikte üç ay süre ile saklanmak üzere ilçe seçim kurulu başkanlığına tevdi edilir.
Seçimin devamı sırasında yapılan işlemler ile tutanakların düzenlenmesinden itibaren iki gün içinde seçim sonuçlarına yapılacak itirazlar hakim tarafından aynı gün incelenir ve kesin olarak karara bağlanır. İtiraz süresinin geçmesi ve itirazların karara bağlanmasından hemen sonra hakim, yukarıdaki hükümlere göre kesin sonuçları ilan eder ve ilgili eczacı odasına ve Türk Eczacıları Birliğine bildirir.
Oy verme işlemi gizli oy açık tasnif esaslarına göre yapılır. Listede adı yazılı bulunmayan üye oy kullanamaz. Oylar, oy verenin kimliğinin eczacı odası, Türk Eczacıları Birliği veya resmi kuruluşça verilen belge ile ispat edilmesinden ve listedeki isminin karşısındaki yerin imzalanmasından sonra kullanılır. Oylar, üzerinde ilçe seçim kurulu mühürü bulunan ve oy verme sırasında sandık kurulu başkanı tarafından her seçim için ayrı ayrı verilecek kağıtlara yazılmak ve mühürlü zarflara konulmak sureti ile kullanılır. Bunların dışındaki kağıtlara yazılan ve mühürsüz zarflara konulan oylar geçersiz sayılır.
Hakim, seçim sonuçlarını etkileyecek ölçüde bir usulsüzlük veya kanuna aykırı uygulama nedeniyle seçimlerin iptaline karar verdiği takdirde, bir aydan az ve iki aydan fazla bir süre içinde olmamak üzere seçimin yenileneceği Pazar gününü tespit ederek ilgili odaya veya Türk Eczacıları Birliğine bildirir. Belirlenen günde yalnız seçim yapılır ve seçim işlemleri bu madde ile Kanunun öngördüğü diğer hükümlere uygun olarak yürütülür.
İlçe seçim kurulu başkanı hakime ve seçim sandık kurulu başkanı ile üyelerine Seçimlerin Temel Hükümleri ve Seçmen Kütükleri Hakkında Kanun da belirtilen esaslara göre ücret ödenir. Bu ücret ve diğer seçim giderleri odalar veya birlik bütçelerinden karşılanır.
Seçimler sırasında sandık kurulu başkanı ve üyelerine karşı işlenen suçlar, Devlet memurlarına karşı işlenmiş gibi cezalandırılır.
Seçimlerin düzen içerisinde ve sağlıklı biçimde yürütülmesi amacıyla hakimin ve sandık kurulunun aldığı tedbirlere uymayanlara, eylemin ağırlığına göre bu Kanunda yazılı disiplin cezaları verilir.
Ek Madde 0003:
(16.05.1983 tarih ve 69 sayılı KHK. nin 12 nci maddesiyle eklenmiştir.) (Değiştirilerek kabül: 08.01.1985 tarih ve 3145/14 md.) Türk Eczacıları Birliğini veya onun mahalli organlarını temsil etmek üzere uluslararası kongre, konferans ve benzeri toplantılara iştirak edenlerin, Birliğin teklifi üzerine Sağlık ve Sosyal Yardım Bakanlığından izin alması zorunludur.
Geçici Madde 0001:
(6643 sayılı kanunun numarasız muvakkat maddesi olup teselsül için numaralandırılmıştır.) Bu kanunun neşri tarihinden itibaren iki ay içinde eczacılık mesleki ile alakası bulunan cemiyetler, umumi heyetlerini toplıyarak ilk büyük kongre için aralarından beşer mümessil seçerler. Cemiyet merkezleri belediye hududu haricinde bulunanlar 8 inci madde hükümleri dairesinde zarf göndermek suretiyle seçime katılabilirler.
İlk büyük kongre, kanunun neşri tarihinden sonra dört ay içinde Sıhhat ve İçtimai Muavenet Vekaletinin daveti ile Ankara da toplanarak merkez heyeti ile Yüksek Haysiyet Divanı azası ve murakıplarını seçer.
Merkez heyeti bir ay içinde toplanarak kurulacak eczacı odalarının merkez ve hudutlarını tesbit ve bölge teşkili ile ilgili işleri yapar.
Kurulan eczacı odaları, azanın kaydını mütaakıp kendilerine heyet tarafından yapılan tebligattan itibaren bir ay içinde umumi heyetlerini toplıyarak idare heyetini, haysiyet divanı azasını, murakıplarını ve büyük kongreye gidecek mümessillerini seçerler.
Mütaakıp büyük kongrede bütün seçimler yenilenir.
Eczacılar Cemiyetinde kayıtlı bulunmakla beraber eczacı olmıyan mümessiller seçime iştirak edemezler ve mümessil gönderemezler.
Geçici Madde 0002:
(08.01.1985 tarih ve 3145 Sayılı Kanunun numarasız geçici maddesi olup teselsül için numaralandırılmıştır.) Seçim dönemleri ve görev sürelerinin sona ermiş olup olmadığına bakılmaksızın Türk Eczacıları Birliğinin merkez organları ile delegeleri ve eczacı odalarının organlarının seçimleri 1 Aralık 1983 tarihinden itibaren üç ay içerisinde tamamlanır.
Birinci fıkraya göre yapılan seçimler 1983 yılının kanunda öngörülen ayların da yapılmış sayılır ve kanuni süreleri buna göre hesaplanır. Yapılacak bu seçimlerde 6643 sayılı Türk Eczacıları Birliği Kanununun 16/5/1983 tarihli ve 69 sayılı Kanun Hükmünde Kararname ile değişik 5 inci maddesinin üçüncü fıkrasında yer alan odaların tüzelkişilik kazanmasında Büyük Kongre Kararına ilişkin şart aranmaz. Merkez Heyetinin onayı yeterli sayılır.
Geçici Madde 0003:
(23.02.1995 tarih ve 4078 sayılı Kanunun 16 ncı maddesiyle eklenmiştir.) 51 inci maddenin ikinci fıkrası hükmüne uygun olarak,en geç üç ay içinde odaların Büyük Kongre mümessilleri seçilir ve takip eden iki ay içinde Büyük Kongre toplanır.
Birliğin mevcut organları, toplanacak Büyük Kongrede yeni organların seçimine kadar,görevlerine devam ederler.
Yapılacak seçimler 1993 yılının Kanunda öngörülen aylarında yapılmış sayılır ve kanuni süreleri buna göre hesaplanır.
Madde 0060:
Bu kanun neşri tarihinden itibaren mer idir.
Madde 0061:
Bu kanunun hükümlerini icraya Adliye ve Sıhhat ve İçtimai Muavenet Vekilleri memurdur.
Yükleyen: yasinuzunoglu
