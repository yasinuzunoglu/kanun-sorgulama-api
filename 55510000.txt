5551 sayılı Türkiye Cumhuriyeti Anayasasının Bir Maddesinin Değiştirilmesi Hakkında Kanun
Yayımlandığı Resmî Gazete Tarihi: 17.10.2006
Yayımlandığı Resmî Gazete Sayısı: 26322
Kabul Tarihi	13.10.2006
TÜRKİYE BÜYÜK MİLLET MECLİSİ BAŞKANLIĞINA
Türkiye Cumhuriyeti Anayasasının Bir Maddesinin Değiştirilmesi Hakkında Kanun Teklifimiz gerekçesi ile birlikte ilişikte sunulmuştur.
Gereğini arz ederiz.
Saygılarımızla.
ADALET VE KALKINMA PARTİSİ GRUP BAŞKANVEKİLLERİ HATAY MİLLETVEKİLİ SADULLAH ERGİN, BURSA MİLLETVEKİLİ FARUK ÇELİK, İSTANBUL MİLLETVEKİLİ İRFAN GÜNDÜZ, ANKARA MİLLETVEKİLİ SALİH KAPUSUZ, ORDU MİLLETVEKİLİ EYÜP FATSA VE 245 MİLLETVEKİLİNİN TEKLİFİ
TÜRKİYE CUMHURİYETİ ANAYASASININ BİR MADDESİNİN DEĞİŞTİRİLMESİ HAKKINDA KANUN TEKLİFİ
Madde - 1.
07.11.1982 tarihli ve 2709 sayılı Türkiye Cumhuriyeti Anayasasının 76 ncı maddesinin birinci fıkrasındaki Otuz ibaresi Yirmibeş olarak değiştirilmiştir.
Madde - 2.
Bu Kanun yayımı tarihinde yürürlüğe girer ve halkoylamasına sunulması halinde oylanır.
GEREKÇE
Seçme ve seçilme haklarının kullanımına ilişkin yol ve yöntemler, sınırlamalar ve şartlar, rejimin demokratikliğinin derecesini yansıttığı kabul edilmiştir.
Başta batı demokrasilerinde olmak üzere dünyanın çoğu ülkesinde seçme hakkıyla birlikte seçilme hakkı aynı yaş sınırlamasına tâbi tutulmuş ya da bu yaşın yalnızca birkaç yaş üzerinde bir sınır gösterilmiştir.
Avrupa Birliğine aday olan ülkemizin adaylık konumunu güçlendirebilmesi için öncelikle üyesi bulunduğu Avrupa Konseyine ilişkin standartları yerine getirmesi yerinde olacaktır.
Ülkemizin nüfusunun demografik yapısı da sosyolojik ve siyasî bir gerçeklik olarak seçilme yaş haddinin aşağı çekilmesini desteklemektedir. Toplumun demografik yapısına baktığımız zaman genç bir nüfusa sahip olduğumuz görülür. Çalışan kesimin çok önemli bir yüzdesini otuz yaş altındaki insanlar oluşturuyorsa, toplum bu yaş kesiminin taleplerine bakarak bir ölçüde yönlenmeli, toplumun yönelişlerini de Türkiye Büyük Millet Meclisinde somutlaştırmalıyız. Gençliğin etkisinin, etkinliğinin ve katılım isteğinin çok arttığı bir çağda hele nüfusunun % 60 ının otuz yaş altında olduğu bir ülkede, milletvekilliği için otuz yaş tabanı çok yüksektir. Bu nedenle milletvekilliği seçilme yaşı otuzdan yirmibeşe indirilmelidir.
Anayasa Komisyonu Raporu
T.B.M.M.
Anayasa Komisyonu
Esas No	2/869
Karar No	1
06.10.2006
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca 05.10.2006 tarihinde Esas Komisyon olarak Anayasa Komisyonuna havale edilen Adalet ve Kalkınma Partisi Grup Başkanvekilleri Hatay Milletvekili Sadullah Ergin, Bursa Milletvekili Faruk Çelik, İstanbul Milletvekili İrfan Gündüz, Ankara Milletvekili Salih Kapusuz, Ordu Milletvekili Eyüp Fatsa ve 245 Milletvekilinin; Türkiye Cumhuriyeti Anayasasının Bir Maddesinin Değiştirilmesi Hakkında Kanun Teklifi (2/869), Türkiye Büyük Millet Meclisi İçtüzüğünün 36 ncı maddesinin ikinci fıkrası uyarınca alınan Danışma Kurulu tavsiyesi doğrultusunda 6.10.2006 tarihinde Komisyonumuzca görüşülmüştür.
Toplantımıza, Devlet Bakanı ve Başbakan Yardımcısı Mehmet Ali Şahin, hükümeti temsilen katılmışlardır.
Teklif; Anayasamızın 76 ncı maddesinde yer alan Milletvekili seçilme yaşının otuzdan yirmibeşe indirilmesini öngörmektedir.
Komisyon Başkanı Prof. Dr. Burhan Kuzu; seçilme yaşının otuzdan yirmibeşe çekilmesinin dünyadaki uygulamalar ve Avrupa Birliği standartlarına uygun olduğunu; Fransa da yirmiüç, Almanya, Kanada, Rusya ve İngiltere de onsekiz, Amerika Birleşik Devletlerinde yirmibeş yaş sınırı olduğunu, Teklifi sunuş konuşmasında ifade etmiştir. Belediye başkanı seçilmek için yirmibeş yaş sınırı olduğuna ayrıca dikkat çekmiştir. Genelde seçilme yaşının otuz yaşın altında olduğu ülkelerde; kırk yaş sınırı ve yüksek öğrenim şartının arandığı ikinci meclis olduğunu belirtmiştir. Yapılacak bu değişiklikle % 60 ı genç nüfusu oluşturan ülkemizde daha genç kişilerden oluşan bir meclisle karşılaşacağımızı ifade etmiştir.
Devlet Bakanı ve Başbakan Yardımcısı Sayın Mehmet Ali Şahin; bir çok siyasi parti programında seçilme yaşının yirmibeşe indirilmesi hedefi olduğunu, otuz yaş sınırının Gençlik Konseyleri toplantısında eleştiri aldığını, yirmibeş yaşın olumlu bir adım olarak değerlendirildiğini ifade etmiştir.
Tasarının tümü üzerindeki görüşmelerde;
Gençlerin kendi yaşamlarıyla ilgili kararların alınmasına en yüksek düzeyde katılması gerektiği, bu katılımın hem parlamento hem de dışında gerçekleşmesi gerektiği,
Bu düzenlemenin Avrupa Birliği istediği ya da uluslararası platformlarda dile getirildiği için değil ülkemizin ihtiyaçları gerektirdiği için yapıldığı,
Gençlerin yasama sürecine seslerini, düşüncelerini yansıtabilmelerinin önemli olduğu,
Bu düzenlemenin yaşama geçirilmesi için tüm siyasi partilerin çalışması gerektiği,
Gençlere verilen önemin, duyulan güvenin göstergesi açısından yirmibeş yaşın uygun görüldüğü,
Seçme, seçilme yaşından daha önemliyken burada sınırın onsekiz olduğu,
Milletvekili seçilme için biyolojik yaş kadar, liyakat ve tecrübenin de önemli olduğu ve öncelikle dikkate alınması gerektiği,
Üyelerimizce Teklifin lehinde olarak ifade edilmiştir.
Bir Komisyon üyesi, bu Teklifin sembolik olduğunu, seçme ve seçilme yaşının aynı olması gerektiğini, alt yapının olmadığını belirtmiştir.
Teklifin tümü üzerindeki görüşmelerden sonra maddelerine geçilmesi oy birliği ile kabul edilmiştir.
Teklifin, Milletvekili seçilme yaşının yirmibeşe indirilmesini öngören 1 inci maddesi, yürürlük ve halk oylamasını düzenleyen 2 nci maddesi ve Tümü oya sunulmuş ve Komisyonumuzca kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile sunulur.
MUHALEFET ŞERHİ
Türkiye Cumhuriyeti Anayasasının bir maddesinin değiştirilmesi hakkında Kanun Teklifi (2/869 Esas) 05.10.2006 tarihinde TBMM Başkanlığına sunulmuş, Başkanlık aynı gün teklifi Anayasa Komisyonuna havale etmiş, Komisyon Başkanı aynı gün saat 18.00 civarında Anayasa Komisyon Başkanı, Komisyonu 06.10.2006 tarihinde saat 11.00 de toplantıya çağırmıştır.
Kanun Teklifinin Meclise verilmesinden 24 saat bile geçmeden toplantıya çağırılan Komisyondaki Kanun Teklifi için bir hazırlık ve araştırma yapma imkânım olmamıştır.
Anayasa değişikliği gibi önemli bir yasal düzenlemede bu kadar hız ancak savaş hali, kalkışma veya büyük doğal afetlerde mazur görülebilir.
Meclis de grubu bulunan siyasi partiler, genç seçmene şirin gözükmek için bu teklifi desteklediklerini açıklamışlardır. Halbuki Cumhuriyet Halk Partisi 2 yıl önce yapılan bu yasal düzenlemeye ret oyu kullanmıştı.
Mensubu olduğum Adalet ve Kalkınma Partisi, seçmen yaşının 25 e indirilmesi yanında Seçim Kanunu ve Siyasal Partiler Kanununda da değişiklikler yapılmasını öngörmüştür. Seçim Kanununda ve Siyasal Partiler Kanununda değişikler yapmadan sadece Milletvekili Seçilme Yaşının indirilmesi sembolik bir hareket olarak kalacaktır.
Üniversiteli ve çalışan gençliğin Ülkemizde yeterli örgütlenmeleri olmadığı için aday gösterilecek milletvekilleri bir toplumsal tabana dayanmaktan çok parti yönetimlerinin takdiriyle aday gösterileceklerdir. Bu durum da gençliğin siyasete katılımını olumsuz yönde etkileyecektir.
Askerlik Kanununda bir düzenleme yapılmadan Milletvekili Yaşının 25 e indirilmesinin fazla anlamı olmayacak, özellikle Yüksek Öğrenim gören gençler askerliklerini yapmadıkları için bu yasadan yararlanamayacaklardır.
Milletvekili Seçme yaşının düşük olduğu ülkelerde genellikle iki Meclisli bir Yasama Sistemi bulunmakta, Meclisin birinde Milletvekili Seçilme yaşı 18 yaş bile olabilirken ikinci Meclisde bu yaş sınırı 40 yaş üzerinde tutulmaktadır.
Madde 0001:
07.11.1982 tarihli ve 2709 sayılı Türkiye Cumhuriyeti Anayasasının 76 ncı maddesinin birinci fıkrasındaki Otuz ibaresi Yirmibeş olarak değiştirilmiştir.
Madde 0002:
Bu Kanun yayımı tarihinde yürürlüğe girer ve halkoylamasına sunulması halinde oylanır.
Yükleyen: yasinuzunoglu
