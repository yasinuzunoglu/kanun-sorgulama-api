4044 sayılı 4 Aralık 1994 Günü Milletvekili ve Mahalli İdareler Ara Seçimi Yapılması Hakkında Kanun
Yayımlandığı Resmî Gazete Tarihi: 01.10.1994
Yayımlandığı Resmî Gazete Sayısı: 22068
Kabul Tarihi	28.09.1994
Madde 0001:
Adana, Adıyaman, Ankara, Batman, Bursa, Diyarbakır, Isparta, İstanbul, Mardin, Muş, Siirt, Şırnak ve Van illerinde boşalmış olan yirmiki milletvekilliği ile bu ve diğer illerde seçimin başlangıç tarihine kadar boşalacak milletvekillikleri için 4 Aralık 1994 günü ara seçim yapılır.
6 Kasım 1994 tarihinde yapılacak mahalli idareler ara seçiminin oy verme günü de 4 Aralık 1994 tür.
Bu milletvekili ara seçiminin başlangıç tarihi ve seçimlerle ilgili diğer hususlar Yüksek Seçim Kurulunca oy verme günü esas alınarak tespit ve ilan edilir.
Madde 0002:
Bu seçimlerde 27 Mart 1994 günü yapılan Mahalli İdareler genel seçiminde kullanılan sandık seçmen listeleri güncelleştirilerek kullanılır.
Güncelleştirme, sandık seçmen listelerinin askıya çıkarılması ve listede ismi bulunmayanlardan, askerlik hizmetinden terhis olanların terhis evrakıyla, memur olarak tayin olanların da tayin evrakıyla askı gününden önce ilgili seçim kuruluna müracaatı suretiyle olur. Bu suretle oluşan listeler başka bir ilan süreleri işleme tabi tutulmadan çoğaltılarak sandık seçmen listesi olarak kullanılır. Askı ve itiraz süreleri Yüksek Seçim Kurulunca belirlenir.
Madde 0003:
Bu milletvekili ara seçiminde oy pusulalarında adaylar için tercih işareti kullanılmaz.
Madde 0004:
Bu milletvekili ara seçiminde iki ve daha fazla milletvekili çıkaracak seçim çevrelerinde 2839 sayılı Milletvekili Seçimi Kanununun 34 üncü maddesinin ikinci fıkrasında belirtilen seçim çevresi barajı % 20 dir. Bu seçim çevrelerinde kullanılan geçerli oyların % 20 sinden azını alan siyasi partilere ve bağımsız adaylara milletvekilliği tahsis edilmez.
Hiç bir siyasi parti ve bağımsız aday bu oranı aşamamışsa, milletvekillikleri, partilere ve bağımsız adaylara geçerli oyların 1, 2, 3 e bölünmesi suretiyle dağıtılır.
Madde 0005:
Bu ara seçimler için Yüksek Seçim Kurulunca hazırlanacak masraf programına ve harcamalarına yetecek miktarda bütçe aktarmaları ile ödeme yapmaya Bakanlar Kurulu yetkilidir.
Madde 0006:
20 Eylül 1994 tarihinden önce kurulmuş bulunan bütün siyasi partiler bu milletvekili ara seçimine katılabilirler.
Madde 0007:
2839 sayılı Milletvekili Seçimi Kanununun 26 ncı maddesinin (c) fıkrası aşağıdaki şekilde değiştirilmiştir.
c) Siyasi parti sütunları arasında yarım (0,5) santimetre ve iki çizgi ile belirlenmiş bir aralık bırakılır.
Madde 0008:
Bu milletvekili ara seçiminde kullanılacak birleşik oy pusulasında yer alacak siyasi parti ve bağımsız adayların çekilecek kur a esasına göre yerleştiriliş biçimi gerektiğinde Yüksek Seçim Kurulunca ayrıca belirlenir.
Madde 0009:
Bu milletvekili ara seçiminde, seçimlerle ilgili kanunların ve diğer kanunların seçimlerle ilgili maddelerinin bu Kanuna aykırı olmayan hükümleri uygulanır.
Madde 0010:
Bu milletvekili ara seçiminde siyasi partilerin tespit edecekleri aday sayısında 2839 sayılı Kanunun 12 nci maddesi son cümlesi uygulanmaz. Siyasi partiler seçim çevresinin çıkaracağı milletvekili sayısı kadar aday gösterirler.
Madde 0011:
Bu milletvekili ara seçiminde bağımsız milletvekili adaylarının yatırmış oldukları teminatlar Hazineye irad kaydolunur.
Madde 0012:
Seçmen kütüğüne kaydı ve sandık listesinde oy kullanma yeterliği bulunduğu halde, seçimlere meşru mazeretleri olmaksızın katılmayanlar İlçe Seçim Kurulu tarafından 250.000,- TL. para cezası ile cezalandırılır.
Madde 0013:
Bu seçimlerde propaganda amacı ile, bayrak, flama vb. gibi malzemeler kesin olarak kullanılamaz, cadde, sokak, mahallelere asılamaz.
Siyasi parti teşkilat binaları, seçim irtibat binalarının önleri ve miting yapılan meydanlar, sadece miting süresi için, bu hükmün dışındadır.
Madde 0014:
Bu Kanun yayımı tarihinde yürürlüğe girer.
Madde 0015:
Bu Kanun hükümlerini Bakanlar Kurulu yürütür.
Yükleyen: yasinuzunoglu
