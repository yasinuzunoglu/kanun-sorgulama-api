3465 sayılı Karayolları Genel Müdürlüğü Dışındaki Kuruluşların Erişme Kontrollü Karayolu (Otoyol) Yapımı, Bakımı ve İşletilmesi İle Görevlendirilmesi Hakkında Kanun
Yayımlandığı Resmî Gazete Tarihi: 02/06/1988
Yayımlandığı Resmî Gazete Sayısı: 19830
Kabul Tarihi	28/05/1988
Madde 0001: Amaç
Bu Kanunun amacı, özel hukuk hükümlerine tabi ve sermaye şirketi statüsüne sahip sermaye şirketlerinin; otoyollarının ve üzerindeki bütün tesislerin yapımı, bakımı, işletilmesi ile görevlendirilmesine ve süresi sonunda yol ve tesislerin Karayolları Genel Müdürlüğüne devrine ait esasları düzenlemektir.
Madde 0002: Kapsam
Bu Kanun, 1 inci maddede belirtilen şirketlere, bütün tesisleri ile otoyolun veya diğer otoyollardaki hizmet tesislerinin(1) yapımı, bakımı ve işletilmesi görevinin verilmesi; sözleşme, süre, geçiş ücreti tarifesi ve görevin sona ermesi ile ilgili usul ve esasları kapsar.
(1)(yolculukla ilgili tesislerin ibaresi hizmet tesislerinin olarak 15.07.2010 Tarih ve 27640 Sayılı Resmi Gazete ile değiştirilmiştir.)
Madde 0003: Tanımlar
Bu Kanunda geçen deyimlerden;
Bakan; Ulaştırma Bakanını,(*)
Bakanlık; Ulaştırma Bakanlığını,(*)
Genel Müdürlük; Karayolları Genel Müdürlüğünü,
Otoyol; üzerinde erişme kontrolünün uygulandığı karayolunu,
Bakım İşletme Tesisi; bakım ve işletme gibi yolla ilgili yapı ve tesisleri,
Hizmet tesisleri;  (Bent 13.07.2010 tarih ve 27640 sayılı Resmi Gazetede yayımlanan Kanun ile Değişmiştir.) otel, motel, lokanta, akaryakıt istasyonu ve diğer tesisleri,
Görev yeri; tespit edilen belirli güzergahtaki, bütün tesisleriyle birlikte otoyolun bulunduğu yeri,
Görevli şirket; bu Kanun hükümleri uyarınca görev verilen Türkiye de kurulmuş sermaye şirketlerini,
ifade eder.
(*) (İbarelerin 13.07.2010 tarih ve 27640 sayılı Resmi Gazete de yayımlanan Kanunla Değişmeden önceki şekli) Bayındırlık ve İskân Bakanını, Bayındırlık ve İskân Bakanlığını
Madde 0004: Görevin verilmesi
Erişme kontrollü karayollarının (otoyolların) yapımı, bakımı ve işletilmesi ile (1) hizmet tesislerinin yapımı, bakımı ve işletilmesinde sermaye şirketleri görevlendirilebilir.
Genel Müdürlükçe yapılmış ve yapılmakta olan otoyollar üzerindeki (1) hizmet tesislerinin yapımı ve işletilmesi şirketlere yaptırılabilir.
(a)ve(b) bentlerinde belirtilen görevlendirme ve yaptırma ile ilgili usul ve esaslar yönetmelikle tespit edilir.
(1)( yolculukla ilgili ibareleri madde metninden 13.07.2010 tarih ve 27640 sayılı Resmi Gazete ile çıkarılmıştır.)
Madde 0005:
(Fıkra 13.07.2010 tarih ve 27640 sayılı Resmi Gazetede yayımlanan Kanun ile Değişmiştir.) Bu Kanunun 4 üncü maddesinin (a) ve (b) bentlerine göre verilecek görev, tespit edilen görev yerinde bütün tesisleri ile birlikte otoyolun veya hizmet tesislerinin projelendirilerek veya projesine göre yapımı, bakımı ve işletilmesini kapsayabileceği gibi 4046 sayılı Kanun kapsamına alınanlar hariç otoyolların, işletme ve bakım tesislerinin veya hizmet tesislerinin bakımı, iyileştirilmesi, genişletilmesi veya işletme haklarının devri şeklinde de olabilir.
Sözleşmeler 49 yıla kadar süreli olarak düzenlenir. Bu süre, bütün tesislerin yapım, bakım ve işletilmesini de kapsar.
Görevli şirket, görevlendirildiği işleri, Genel Müdürlüğün uygun göreceği şahıs veya kuruluşlar eliyle de yaptırabilir. Bu halde dahi görevli şirketin Genel Müdürlüğe karşı yükümlülükleri devam eder.
Madde 0005/A:
(Madde 19.02.2014 tarih ve 28918 sayılı Resmi Gazetede yayımlanan 6518 Sayılı Kanun ile Eklenmiştir.)
Bu Kanun kapsamında yapılacak görevlendirmelerde ihale aşamasında 4/1/2002 tarihli ve 4734 sayılı Kamu İhale Kanununun ceza ve yasaklama hükümleri, sözleşmenin uygulanması aşamasında 5/1/2002 tarihli ve 4735 sayılı Kamu İhale Sözleşmeleri Kanununun ceza, yasaklama ve sözleşmenin feshi hükümleri uygulanır. Uygulamaya ilişkin usul ve esaslar yönetmelikle düzenlenir.
Madde 0006: Görevin sona ermesi
Otoyol ile bütün tesisleri ve müştemilatı; sözleşmenin sona ermesi ile birlikte, her türlü borç ve taahhütlerden ari ve kullanılabilir durumda Genel Müdürlüğe bedelsiz olarak ve kendiliğinden geçer.
Sözleşmeler,görevli şirketin acze düşmesi veya sözleşme şartlarını ihlal etmesi halinde, Genel Müdürlükçe süresinden önce de feshedilebilir.
Sözleşmenin sona ermesine ilişkin hükümler ile sona ermenin sonuçları sözleşmede düzenlenir.
Madde 0007: Tarife belirleme esasları
Otoyol geçiş ücretleri tarifesi, görevli şirketin talebi, Karayolları Genel Müdürünün teklifi üzerine Bakan onayı ile tespit edilir.
Tarifenin tespitinde, otoyol gelirini makul seviyede tutacak trafik dengesi, maliyeti oluşturan çeşitli harcamalar, mahalli şartlar, bu yola işletme devresinde yapılan yatırımlar ile bu kabil yollardan içte ve dışta alınan ücret seviyeleri dikkate alınarak bu tür yatırımları mümkün kılıcı ve teşvik edici bir gelir seviyesinin sağlanması esas alınır.
Madde 0008: Kamulaştırma
Otoyol ve tesislerin gerekli kamulaştırma işlemleri Genel Müdürlükçe ve Genel Müdürlük adına yapılır. Görev sözleşmelerinde, kamulaştırma bedelinin tamamen veya kısmen, şirketçe Genel Müdürlüğe ödenmesi hususu hükme bağlanabilir.
Madde 0009: Mülkiyet
Kamulaştırılmış arsa veya arazi ile üzerinde yapılacak tesislerin mülkiyeti Genel Müdürlüğe aittir ve Devlet malı hükmündedir.
Ancak, otoyol ve tesislerin yapımı sırasında ve işletme süresinde her türlü hukuki, cezai ve mali sorumluluk, görevli şirkete aittir.
Madde 0010: Görevin devri
Görevin kısmen veya tamamen devri konusunda, görevin verilmesine ilişkin usul ve esaslar uygulanır.
Madde 0011: Yönetmelik
Bu Kanunun uygulanması ile ilgili hususlar, Cumhurbaşkanınca (1) yürürlüğe konulacak yönetmelikte düzenlenir.
(1) Bakanlıkça hazırlanıp Bakanlar Kurulu kararı ile İbaresi 04.07.2018 Tarih ve 30431 Sayılı Resmi Gazetede Yayımlanan 0698 Sayılı KHK ın 41. Maddesi ile Cumhurbaşkanınca şeklinde değişmiştir.
Madde 0012: Yürürlük
Bu Kanun yayımı tarihinde yürürlüğe girer.
Madde 0013: Yürütme
Bu Kanun hükümlerini Bakanlar Kurulu yürütür.
Yükleyen: yasinuzunoglu
