5380 sayılı Askerlik Kanununda Değişiklik Yapılmasına İlişkin Kanun
Yayımlandığı Resmî Gazete Tarihi: 06.07.2005
Yayımlandığı Resmî Gazete Sayısı: 25867
Kabul Tarihi	02.07.2005
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-503/2899
17.06.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanan ve Başkanlığınıza arzı Bakanlar Kurulunca 06.06.2005 tarihinde kararlaştırılan Askerlik Kanununda Değişiklik Yapılmasına İlişkin Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
Bulundukları ülkelerdeki koşullar nedeniyle, erteleme işlemlerini yaptıramadığı veya yenileyemediği gerekçesi ile yoklama kaçağı veya bakaya olarak aranan çok sayıda vatandaşımız mevcuttur.
Erteleme işleminin Milli Savunma Bakanlığı tarafından belirlenecek usul ve esaslara uygun olarak yapılması durumunda, erteleme işlemi ile ilgili usul ve esasların değişen koşullara kolaylıkla uyarlanması, erteleme süresinin artırılması, vatandaşlarımızın gereksiz yere yoklama kaçağı veya bakaya olarak aranmalarının engellenmesi sağlanmakta, ayrıca konsolosluklarımızın, askerlik şubelerinin ve kolluk kuvvetlerinin iş yoğunluğu azaltılmaktadır.
Tasarı ile; dövizle askerlik hizmeti kapsamında temel askerlik eğitimi 21 güne indirilmekte ve temel askerlik eğitimi için bir ay süreyle izin almakta zorlanan vatandaşlarımızın işlerini kaybetmelerinin önüne geçilmektedir. 38 yaşındaki vatandaşlarımızın da taksitle ödeme yapmalarına imkân sağlanmaktadır.
38 yaşını tamamladığı yılın sonuna kadar dövizle askerlik hizmetinden yararlanmak üzere başvurmayanların veya başvurdukları hâlde, ödemelerini tamamlamadıkları ya da temel askerlik eğitimini yapmadıkları için kapsamdan çıkartılanların, daha fazla bedel ödemek suretiyle dövizle askerlik hizmetinden yararlanmalarına imkân sağlanmaktadır.
Askerlik hizmetini yapmadıkları gerekçesi ile Türk vatandaşlığını kaybetme tehlikesi ile karşı karşıya bulunanlar ile aynı gerekçe ile Türk vatandaşlığını kaybetmiş olanların da dövizle askerlik hizmetinden yararlanmaları mümkün olmaktadır.
Dövizle askerlik hizmeti kapsamında yükümlülüklerini tamamlamadan izin almak suretiyle Türk vatandaşlığından çıkan veya Türk vatandaşlığını kaybedenlerden, yeniden Türk vatandaşlığına alınanların dövizle askerlik hizmetinden yararlanmalarına imkân sağlanmaktadır.
HÜKÜMETİN TEKLİF ETTİĞİ METİN
ASKERLİK KANUNUNDA DEĞİŞİKLİK YAPILMASINA İLİŞKİN KANUN TASARISI
Madde - 1.
21.06.1927 tarihli ve 1111 sayılı Askerlik Kanununun 35 inci maddesinin birinci fıkrasının (G) bendi aşağıdaki şekilde değiştirilmiştir.
G) Oturma veya çalışma iznine sahip olarak işçi, işveren veya bir meslek ya da sanat mensubu sıfatı ile yabancı ülkelerde bulunan yükümlüler, durumlarını ispata yarayan belgeler ile bağlı bulundukları Türk konsolosluklarına başvurmaları hâlinde, bunların son yoklama, celp ve sevk gibi her türlü askerlik işlemleri, Milli Savunma Bakanlığı tarafından belirlenecek usûl ve esaslara uygun olarak 38 yaşını tamamladıkları yılın sonuna kadar ertelenebilir.
Madde - 2.
1111 sayılı Kanunun ek 1 inci maddesi aşağıdaki şekilde değiştirilmiştir.
Ek Madde 1.- Oturma veya çalışma iznine sahip olarak işçi, işveren sıfatıyla veya bir meslek ya da sanatı icra ederek, yurt içinde geçirilen süreler hariç olmak üzere, toplam en az üç yıl süre ile fiilen yabancı ülkelerde bulunan bu Kanun ile 1076 sayılı Yedek Subaylar ve Yedek Askeri Memurlar Kanununa tâbi yükümlüler, 38 yaşını tamamladıkları yılın sonuna kadar durumlarını ispata yarayan belgelerle birlikte bağlı bulundukları Türk konsoloslukları aracılığı ile askerlik şubelerine başvurmaları, 5.112 Euro veya karşılığı kadar yönetmelikte belirtilecek yabancı ülke parasını, başvuru tarihinden itibaren 38 yaşını tamamladıkları yılın sonuna kadar ödemeleri ve 21 gün süreli temel askerlik eğitimine tâbi tutulmaları hâlinde muvazzaf askerlik hizmetini yerine getirmiş sayılırlar. Dövizle askerlik hizmetinden yararlanmak üzere başvuranlar; öngörülen dövizi başvuru sırasında def aten ödeyebilecekleri gibi, dörtte birini başvuru sırasında, kalanını 38 yaşını tamamladıkları yılın sonuna kadar olan süre içinde en çok üç eşit taksitte ödeyebilirler.
Dövizle askerlik hizmetinden yararlanmak üzere yaptıkları başvuruları kabul edilen yükümlülerden, gereken şartları taşımadıkları anlaşılanlar, ödemeleri gereken yabancı ülke parasını yönetmelikte belirtilen sürelere uygun ödemeyenler, belirtilen yaş sınırı sonuna kadar temel askerlik eğitimini yapmayanlar, ücret veya maaşları yurt içinden transfer edilenler, yabancı ülkelerde resmi görevle bulunanlar, dövizle askerlik hizmetinden yararlanmak için gereken yükümlülüklerinin devamı süresince toplam olarak her takvim yılının yarısından fazlasını yurt içinde geçirenler, yurda kesin dönüş yapanlar veya dövizle askerlik hizmetinden yararlanma şartlarını kaybedenler, istekleriyle vazgeçenler, askerliğe elverişsiz olduğu tespit edilenler; Milli Savunma Bakanlığı tarafından dövizle askerlik hizmeti kapsamından çıkartılarak durumlarına uygun askerlik işlemine tâbi tutulurlar.
Her ne sebeple olursa olsun 38 yaşını tamamladıkları yılın sonuna kadar dövizle askerlik hizmetinden yararlanmak üzere başvurmayanlar ile başvurdukları hâlde döviz ödemelerini veya yönetmelikte belirtilen süre içinde temel askerlik eğitimlerini yapmadıkları için dövizle askerlik hizmeti kapsamından çıkartılanlar, 7.668 Euro veya karşılığı kadar yönetmelikte belirtilecek yabancı ülke parasını, başvuru sırasında def aten ödemeleri ve 21 gün süreli temel askerlik eğitimine tâbi tutulmaları kaydıyla bu Kanun hükümlerinden yararlanırlar.
Yukarıda belirtilen döviz miktarlarını yarısına kadar indirmeye veya bir katına kadar artırmaya Bakanlar Kurulu yetkilidir. Euro dışındaki diğer paralarla yapılacak ödemelerin miktarı, her yıl başındaki çapraz kurlar esas alınarak Milli Savunma Bakanlığı tarafından tespit ve ilân edilir.
Yükümlülerin ödemiş oldukları dövizler, dövizle askerlik hizmeti kapsamından çıkartılmaları hâlinde tâbi oldukları statüde askerlik hizmetini tamamladıktan sonra, temel askerlik eğitimi sırasında veya daha önce; ölmeleri, askerliğe elverişsiz hâle gelmeleri, Türk vatandaşlığından çıkmalarına izin verilmesi veya Türk vatandaşlığını kaybetmeleri durumunda ise, talepleri hâlinde kendilerine, vekillerine veya kanuni mirasçılarına iade tarihindeki kurdan Yeni Türk Lirası olarak yurt içinde gösterecekleri banka hesabına ödenir. Temel askerlik eğitimini tamamladıktan sonra; ölenlere, askerliğe elverişsiz hâle gelenlere, Türk vatandaşlığından çıkmalarına izin verilenlere, Türk vatandaşlığı kaybettirilenlere, yükümlülüklerini tamamladıktan sonra dövizle askerlik hizmeti kapsamından çıkartılmalarını talep edenlere geri ödeme yapılmaz.
Savaş veya savaşı gerektirecek bir durumun baş göstermesi hâlinde, bu Kanuna tâbi yükümlülerin askerlik hizmetini yerine getirmek üzere silâh altına alınmalarının esasları Bakanlar Kurulu tarafından belirlenir.
Madde - 3.
1111 sayılı Kanuna aşağıdaki geçici madde eklenmiştir.
GEÇİCİ MADDE 39.- Bu Kanunun yürürlüğe girdiği tarihte dövizle askerlik hizmetinden yararlanmak üzere başvurdukları hâlde, yükümlülüklerini tamamlamadan Türk vatandaşlığından çıkmalarına izin verilen veya Türk vatandaşlığı kaybettirilenlerden ödedikleri dövizi geri alanlar, bu Kanunun yürürlüğe girdiği tarihten itibaren iki yıl içinde yeniden vatandaşlığa alınmak üzere yetkili mercilere müracaat etmeleri, yeniden Türk vatandaşlığına alınmaları tarihini takip eden bir yıl içinde de başvurmaları kaydıyla, ek 1 inci madde hükümlerinden yararlanırlar.
Madde - 4.
Bu Kanun yayımı tarihinde yürürlüğe girer.
Madde - 5.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1:
Madde ile; yurt dışında bulunan yükümlülerin askerlik işlemlerinin ertelenmesi ile ilgili usul ve esasların belirlenmesi konusunda Milli Savunma Bakanlığı yetkilendirilmekte, mevzuatın değişen koşullara kolaylıkla uyarlanması ve erteleme işlemlerinin daha uzun sürelerle yapılmasına imkân sağlanmaktadır.
Madde - 2:
Madde ile; bir ay süreli temel askerlik eğitimi yapmak üzere yurda geldiklerinde işlerini kaybetme tehlikesi ile karşı karşıya kalan vatandaşlarımızın, 21 gün süre ile temel askerlik eğitimlerini yapmalarına imkân sağlanmaktadır.
Diğer taraftan, dövizle askerlik hizmetinden yararlanmak üzere 38 yaşını tamamladıkları yılın sonuna kadar başvurmayanlar ile başvurdukları hâlde, ödemelerini veya temel askerlik eğitimlerini tamamlamadıkları gerekçesi ile kapsamdan çıkartılanların da dövizle askerlik hizmetinden yararlanmalarına imkân tanınmaktadır.
Madde - 3:
Madde ile; dövizle askerlik hizmeti kapsamında yükümlülüklerini tamamlamadan izin almak suretiyle Türk vatandaşlığından çıkan veya Türk vatandaşlığını kaybedenlerden, yeniden Türk vatandaşlığına alınanların tekrar dövizle askerlik hizmetinden yararlanmalarına ek 1 inci maddedeki yaş durumlarına göre belirtilen miktardaki dövizi ödemeleri ve temel askerlik eğitimini yapmaları şartıyla imkân sağlanmaktadır.
Madde - 4:
Yürürlük maddesidir.
Madde - 5:
Yürütme maddesidir.
Milli Savunma Komisyonu Raporu
T.C.
Milli Savunma Komisyonu
Esas No	1/1057
Karar No	31
24.06.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca, 22.06.2005 tarihinde tali komisyon olarak Komisyonumuza havale edilen Askerlik Kanununda Değişiklik Yapılmasına İlişkin Kanun Tasarısı, Komisyonumuzun 24.06.2005 tarihli toplantısında, Hükümeti temsilen Milli Savunma Bakanı Sayın Vecdi Gönül ve beraberinde Bakanlık yetkilileri ile Genelkurmay Başkanlığı ve Maliye Bakanlığı temsilcilerinin de katılımlarıyla görüşülmüştür.
Tasarı ile yurt dışında bulunan yükümlülerin askerlik işlemlerinin ertelenmesi ile ilgili usul ve esasların belirlenmesi konusunda Milli Savunma Bakanlığı yetkilendirilmekte, dövizle askerlik hizmeti kapsamında temel askerlik eğitimi 21 güne indirilmekte, 38 yaşını tamamladığı yılın sonuna kadar dövizle askerlik hizmetinden yararlanmak üzere başvurmayanların veya başvurdukları halde ödemelerini tamamlamadıkları ya da temel askerlik eğitimini yapamadıkları için kapsamdan çıkartılanların, daha fazla bedel ödemek suretiyle dövizle askerlik hizmetinden yararlanmalarına imkân sağlanmakta, dövizle askerlik hizmeti kapsamında yükümlülüklerini tamamlamadan izin almak suretiyle Türk vatandaşlığından çıkan veya vatandaşlığı kaybedenlerden, yeniden Türk vatandaşlığına alınanların tekrar dövizle askerlik hizmetinden yararlanmalarına imkân sağlanmaktadır.
Tasarının tümü üzerindeki görüşmelerin ardından, Tasarı ve gerekçesi Komisyonumuzca uygun görülerek, maddelerine geçilmesi oy birliği ile kabul edilmiştir.
Maddelerin görüşülmesinin sonucunda Tasarının;
1 inci ve 2 nci maddeleri Komisyonumuzca aynen,
3 üncü maddesi; bu Kanunun yayımından önce mevzuat hükümlerine uygun olarak dövizle askerlik hizmetinden yararlanmak üzere başvurdukları ve temel askerlik eğitimlerini tamamladıkları halde, döviz ödemelerini mevzuata uygun olarak yapmadıkları için dövizle askerlik kapsamından çıkartılanlardan yurda kesin dönüş yapmış olanların mağduriyetlerinin giderilmesi amacıyla verilen önergenin kabul edilmesi ile 1111 sayılı Kanuna yeni bir geçici maddenin, Geçici Madde 40 olarak eklenmesi suretiyle değiştirilerek,
Yürürlüğe ilişkin 4 üncü maddesi ile yürütmeye ilişkin 5 inci maddesi aynen,
Kabul edilmiştir.
Raporumuz, esas komisyon olan Plan ve Bütçe Komisyonuna iletilmek üzere Yüksek Başkanlığa saygıyla arz olunur.
Plan ve Bütçe Komisyonu Raporu
T.C.
Plan ve Bütçe Komisyonu
Esas No	1/1057
Karar No	47
01.07.2005
TÜRKİYE BÜYÜK MİLLET MECLİSİ BAŞKANLIĞINA
Milli Savunma Bakanlığınca hazırlanarak Bakanlar Kurulunca 17.06.2005 tarihinde Türkiye Büyük Millet Meclisi Başkanlığına sunulan ve Başkanlıkça 22.06.2005 tarihinde tali komisyon olarak Milli Savunma Komisyonuna, esas komisyon olarak da Komisyonumuza havale edilen 1/1057 esas numaralı Askerlik Kanununda Değişiklik Yapılmasına İlişkin Kanun Tasarısı, Komisyonumuzun 01.07.2005 tarihinde yapmış olduğu 69 uncu birleşimde Hükümeti temsilen Milli Savunma Bakanı Vecdi Gönül ile Milli Savunma Bakanlığı, Maliye Bakanlığı, Adalet Bakanlığı, Devlet Planlama Teşkilatı Müsteşarlığı, Hazine Müsteşarlığı ve Devlet Personel Başkanlığı temsilcilerinin katılımlarıyla incelenip, görüşülmüştür.
Bilindiği gibi; bulundukları ülkelerdeki koşullar nedeniyle, erteleme işlemlerini yaptıramadığı veya yenileyemediği gerekçesi ile yoklama kaçağı veya bakaya olarak aranan çok sayıda vatandaşımız bulunmaktadır. Erteleme işleminin daha kolay yapılması vatandaşların zor durumda kalmasını önleyecektir. Ayrıca konsoloslukların, askerlik şubelerinin ve kolluk kuvvetlerinin iş yoğunluğunun da azaltılması gerekmektedir.
Tasarı ile;
Yurt dışında bulunan yükümlülerin askerlik işlemlerinin ertelenmesi ile ilgili usul ve esasların belirlenmesi konusunda Milli Savunma Bakanlığının yetkilendirilmesi,
Dövizle askerlik hizmeti kapsamında temel askerlik eğitiminin 21 güne indirilmesi,
Dövizle askerlik hizmetinden yararlanmak üzere 38 yaşını tamamladıkları yılın sonuna kadar başvurmayanlar ile başvurdukları halde, ödemelerini veya temel askerlik eğitimlerini tamamladıkları gerekçesi ile kapsamdan çıkartılanların da dövizle askerlik hizmetinden yararlanması,
Temel askerlik eğitimi için bir ay süreyle izin almakta zorlananların işlerini kaybetmelerinin önüne geçilmesi,
38 yaşındaki vatandaşlarımızın da taksitle ödeme yapmalarına imkân sağlanması,
Askerlik hizmetini yapmadıkları gerekçesi ile Türk vatandaşlığını kaybetme tehlikesi ile karşı karşıya bulunanlar ile Türk vatandaşlığını kaybetmiş olanların da dövizle askerlik hizmetinden yararlanabilmeleri,
Öngörülmektedir.
Tasarının geneli üzerinde yapılan görüşmelerde;
Dövizle askerlik hizmetini yerine getirme imkânı veren kanuni düzenlemeden bugüne kadar kaç kişinin yararlandığı ve bu kişilerin hangi ülkelerde ikamet ettiği döviz ile yapılan askerlik hizmeti sonucu elde edilen gelirin doğrudan savunma harcamalarına mı, yoksa genel bütçeye mi aktarıldığı konularında Komisyonumuzun bilgilendirilmesi gerektiği,
Bu düzenlemenin, askerlik görevini yerine getirmediği için vatandaşlıktan çıkarılan yurtdışında yaşayan vatandaşlarımıza, tekrar ülkemize geri dönüş imkânı tanıması açısından önem arz ettiği,
Yurt dışında yaşayan işçilerimizin işlerini kaybetmeden, askerlik hizmetini yapmaları açısından önemli bir düzenleme olduğu,
38 yaş olarak belirtilen yaş sınırının neye göre belirlendiği, bu yaş sınırını artırılmasının yararlı olacağı,
Bedelin ödenmesinin 3 eşit takside bölündüğü, bu taksitlerin hizmeti ifa ettikten sonra değil de hizmeti ifa etmeden önce ödenmesi gerektiği,
şeklindeki görüş ve değerlendirmeleri müteakip Hükümet adına yapılan tamamlayıcı açıklamalarda ise;
İlgili yasal düzenlemeden bu güne kadar 249.781 kişinin istifade ettiği, bunlardan elde edilen gelirin 1 milyar 76 milyon 935 bin 335 Euro olduğu, bu gelirin doğrudan Türk Silahlı Kuvvetleri nin modernizasyon projelerinde kullanıldığı,
Yeni bütçe sistemine göre dövizle askerlik düzenlemesinden elde edilen kaynağın önce hazineye gelir yazıldığı, sonra da ödenek olarak Milli Savunma Bakanlığına tahsis edildiği,
38 yaşın askerlik için öngörülen 40 yaşın, askerlik için öngörülen çağdışılık sınırına en yakın yaş olarak belirlendiği,
Yurtdışındaki üçüncü ve dördüncü nesil vatandaşlarımızın birinci nesilden farklı olarak kaldıkları ülkelerde vatandaşlık kazanma hakkına sahip oldukları, sözkonusu düzenleme ile bu durumda olan vatandaşlarımızın, işlerini kaybetmeden 21 gün içinde askerlik hizmetlerini yerine getirebilme imkanının tanınmasının amaçlandığı,
Bedel taksitlerinin ödemelerini kolaylaştırmak için çok yayıldığı ve bu sebeple ödemelerde fazla sıkıntı yaşanmadığı, bedeli ödemezse ödenen miktarın kişiye iade edilip kişinin askere çağırıldığı,
ifade edilmiştir.
Tasarının;
1 inci ve 2 nci maddeleri; aynen,
Milli Savunma Komisyonu tarafından benimsenen 1111 sayılı Kanuna Geçici 40 ıncı Madde olarak eklenmesini öngören bu Kanunun yayımından önce mevzuat hükümlerine uygun olarak dövizle askerlik hizmetinden yararlanmak üzere başvurdukları ve temel askerlik eğitimlerini tamamladıkları halde, döviz ödemelerini mevzuata uygun olarak yapmadıkları için dövizle askerlik kapsamından çıkartılanlardan yurda kesin dönüş yapmış olanların mağduriyetlerinin giderilmesi amacına yönelik hükmün, çerçeve 3 üncü maddeye eklenmesi ve bu doğrultuda çerçevenin yeniden düzenlenmesi suretiyle,
Yürürlüğe ilişkin 4 üncü maddesi ile yürütmeye ilişkin 5 inci maddesi aynen,
kabul edilmiştir.
Raporumuz, Genel Kurulun onayına sunulmak üzere Yüksek Başkanlığa saygı ile arz olunur.
Madde 0001:
21.06.1927 tarihli ve 1111 sayılı Askerlik Kanununun 35 inci maddesinin birinci fıkrasının (G) bendi aşağıdaki şekilde değiştirilmiştir.
G) Oturma veya çalışma iznine sahip olarak işçi, işveren veya bir meslek ya da sanat mensubu sıfatı ile yabancı ülkelerde bulunan yükümlüler, durumlarını ispata yarayan belgeler ile bağlı bulundukları Türk konsolosluklarına başvurmaları halinde, bunların son yoklama, celp ve sevk gibi her türlü askerlik işlemleri, Milli Savunma Bakanlığı tarafından belirlenecek usûl ve esaslara uygun olarak 38 yaşını tamamladıkları yılın sonuna kadar ertelenebilir.
Madde 0002:
1111 sayılı Kanunun ek 1 inci maddesi aşağıdaki şekilde değiştirilmiştir.
Ek Madde 1.- Oturma veya çalışma iznine sahip olarak işçi, işveren sıfatıyla veya bir meslek ya da sanatı icra ederek, yurt içinde geçirilen süreler hariç olmak üzere, toplam en az üç yıl süre ile fiilen yabancı ülkelerde bulunan bu Kanun ile 1076 sayılı Yedek Subaylar ve Yedek Askeri Memurlar Kanununa tabi yükümlüler, 38 yaşını tamamladıkları yılın sonuna kadar durumlarını ispata yarayan belgelerle birlikte bağlı bulundukları Türk konsoloslukları aracılığı ile askerlik şubelerine başvurmaları, 5.112 Euro veya karşılığı kadar yönetmelikte belirtilecek yabancı ülke parasını, başvuru tarihinden itibaren 38 yaşını tamamladıkları yılın sonuna kadar ödemeleri ve 21 gün süreli temel askerlik eğitimine tabi tutulmaları halinde muvazzaf askerlik hizmetini yerine getirmiş sayılırlar. Dövizle askerlik hizmetinden yararlanmak üzere başvuranlar; öngörülen dövizi başvuru sırasında def'aten ödeyebilecekleri gibi, dörtte birini başvuru sırasında, kalanını 38 yaşını tamamladıkları yılın sonuna kadar olan süre içinde en çok üç eşit taksitte ödeyebilirler.
Dövizle askerlik hizmetinden yararlanmak üzere yaptıkları başvuruları kabul edilen yükümlülerden, gereken şartları taşımadıkları anlaşılanlar, ödemeleri gereken yabancı ülke parasını yönetmelikte belirtilen sürelere uygun ödemeyenler, belirtilen yaş sınırı sonuna kadar temel askerlik eğitimini yapmayanlar, ücret veya maaşları yurt içinden transfer edilenler, yabancı ülkelerde resmi görevle bulunanlar, dövizle askerlik hizmetinden yararlanmak için gereken yükümlülüklerinin devamı süresince toplam olarak her takvim yılının yarısından fazlasını yurt içinde geçirenler, yurda kesin dönüş yapanlar veya dövizle askerlik hizmetinden yararlanma şartlarını kaybedenler, istekleriyle vazgeçenler, askerliğe elverişsiz olduğu tespit edilenler Milli Savunma Bakanlığı tarafından dövizle askerlik hizmeti kapsamından çıkartılarak durumlarına uygun askerlik işlemine tabi tutulurlar.
Her ne sebeple olursa olsun 38 yaşını tamamladıkları yılın sonuna kadar dövizle askerlik hizmetinden yararlanmak üzere başvurmayanlar ile başvurdukları halde döviz ödemelerini veya yönetmelikte belirtilen süre içinde temel askerlik eğitimlerini yapmadıkları için dövizle askerlik hizmeti kapsamından çıkartılanlar, 7.668 Euro veya karşılığı kadar yönetmelikte belirtilecek yabancı ülke parasını, başvuru sırasında defaten ödemeleri ve 21 gün süreli temel askerlik eğitimine tabi tutulmaları kaydıyla bu Kanun hükümlerinden yararlanırlar.
Yukarıda belirtilen döviz miktarlarını yarısına kadar indirmeye veya bir katına kadar artırmaya Bakanlar Kurulu yetkilidir. Euro dışındaki diğer paralarla yapılacak ödemelerin miktarı, her yıl başındaki çapraz kurlar esas alınarak Milli Savunma Bakanlığı tarafından tespit ve ilan edilir.
Yükümlülerin ödemiş oldukları dövizler, dövizle askerlik hizmeti kapsamından çıkartılmaları halinde tabi oldukları statüde askerlik hizmetini tamamladıktan sonra temel askerlik eğitimi sırasında veya daha önce; ölmeleri, askerliğe elverişsiz hale gelmeleri, Türk vatandaşlığından çıkmalarına izin verilmesi veya Türk vatandaşlığını kaybetmeleri durumunda ise, talepleri halinde kendilerine, vekillerine veya kanuni mirasçılarına iade tarihindeki kurdan Yeni Türk Lirası olarak yurt içinde gösterecekleri banka hesabına ödenir. Temel askerlik eğitimini tamamladıktan sonra; ölenlere, askerliğe elverişsiz hale gelenlere, Türk vatandaşlığından çıkmalarına izin verilenlere, Türk vatandaşlığı kaybettirilenlere, yükümlülüklerini tamamladıktan sonra dövizle askerlik hizmeti kapsamından çıkartılmalarını talep edenlere geri ödeme yapılmaz.
Savaş veya savaşı gerektirecek bir durumun baş göstermesi halinde, bu Kanuna tabi yükümlülerin askerlik hizmetini yerine getirmek üzere silah altına alınmalarının esasları Bakanlar Kurulu tarafından belirlenir.
Madde 0003:
1111 sayılı Kanuna aşağıdaki geçici maddeler eklenmiştir.
GEÇİCİ MADDE 39.- Bu Kanunun yürürlüğe girdiği tarihte dövizle askerlik hizmetinden yararlanmak üzere başvurdukları halde, yükümlülüklerini tamamlamadan Türk vatandaşlığından çıkmalarına izin verilen veya Türk vatandaşlığı kaybettirilenlerden ödedikleri dövizi geri alanlar, bu Kanunun yürürlüğe girdiği tarihten itibaren iki yıl içinde yeniden vatandaşlığa alınmak üzere yetkili mercilere müracaat etmeleri, yeniden Türk vatandaşlığına alınmaları tarihini takip eden bir yıl içinde de başvurmaları kaydıyla ek 1 inci madde hükümlerinden yararlanırlar.
GEÇİCİ MADDE 40.- Bu Kanunun yürürlüğe girdiği tarih itibariyle 38 yaşını doldurdukları yılın sonuna kadar ek 1 inci maddede yazılı şartları haiz olarak dövizle askerlik hizmetinden yararlanmak üzere başvuran ve temel askerlik eğitimini yapanlardan, 38 yaşını doldurdukları yılın sonuna kadar ödemelerini tamamlamadıkları için kapsamdan çıkartılanlardan yurda kesin dönüş yapmış olanlar, Kanunun yürürlüğe girdiği tarihten itibaren altı ay içinde başvurmaları halinde ek 1 inci madde hükümlerinden yararlanırlar.
Madde 0004:
Bu Kanun yayımı tarihinde yürürlüğe girer.
Madde 0005:
Bu Kanun hükümlerini Bakanlar Kurulu yürütür.
Yükleyen: yasinuzunoglu
