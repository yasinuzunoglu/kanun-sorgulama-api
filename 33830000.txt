3383 sayılı 2954 Sayılı Türkiye Radyo ve Televizyon Kanunu İle 3093 Sayılı Türkiye Radyo - Televizyon Kurumu Gelirleri Kanununun Bazı Hükümlerinde Değişiklik Yapılmasına Dair Kanun
Yayımlandığı Resmî Gazete Tarihi: 25.06.1987
Yayımlandığı Resmî Gazete Sayısı: 19498
Kabul Tarihi	15.06.1987
Madde 0001:
11.11.1983 tarihli ve 2954 sayılı Türkiye Radyo ve Televizyon Kanununun 58 inci maddesinin birinci fıkrası aşağıdaki şekilde değiştirilmiştir.
Radyo ve televizyon alıcı cihazlarının imal ve ithalinde, Radyo ve Televizyon Yüksek Kurulunun görüşü alınmak kaydıyla Sanayi ve Ticaret Bakanlığı ile Hazine ve Dış Ticaret Müsteşarlığınca müştereken hazırlanacak yönetmelikle tespit edilecek standartlara uyulması zorunludur. Bu standartlara uymayan cihazların imal ve ithaline bu Bakanlık ve Müsteşarlıkça izin verilmez. Ancak Bilim ve Teknoloji Yüksek Kurulunca onaylanmış araştırma, geliştirme faaliyetleri kapsamına giren prototip imalat ve bu imalat maksadıyla yapılacak ithalat, bu hükmün dışındadır.
Madde 0002:
04.12.1984 tarihli ve 3093 sayılı Türkiye Radyo - Televizyon Kurumu Gelirleri Kanununun 2 nci maddesine aşağıdaki (e), (f) ve (g) bentleri eklenmiş ve mevcut (e) bendi (h) bendi olarak değiştirilmiştir.
e) Film, bant, plak, nota, dergi, kitap ve benzerlerinin yapım, yayın ve satışından elde edilecek gelirler,
f) Radyo ve televizyonla ilgili her türlü ticari işlemler ve ortaklıklardan elde edilecek gelirler,
g) Düzenlenecek konser, temsil ve benzeri programlara giriş ücreti ve bu yerlerde yapılacak ilan ve reklamdan elde edilecek gelirler,
Madde 0003:
04.12.1984 tarihli ve 3093 sayılı Türkiye Radyo - Televizyon Kurumu Gelirleri Kanununun 4 üncü maddesinin (a) bendinin 3 numaralı alt bendi ile 5 numaralı alt bendinin (b) fıkrası aşağıdaki şekilde değiştirilmiş ve bu bende aşağıdaki 6 numaralı alt bend eklenmiştir.
3. Radyo, portatif radyo - teyp, radyo - pikap % 8
b. Müzik seti ve benzerleri % 10
6. Yukarıda sayılan cihazların dışında kalan ve radyo ve televizyon yayınını almaya yarayan her türlü cihazlar % 10.
Madde 0004:
04.12.1984 tarihli ve 3093 sayılı Türkiye Radyo - Televizyon Kurumu Gelirleri Kanununun 5 inci maddesinin (a) bendi aşağıdaki şekilde değiştirilmiştir.
a) Bu Kanunun 1 inci maddesinde belirtilen cihazları imal ve ithal edenler bir ay içinde sattıkları cihazlardan 4 üncü maddenin (a) bendine göre tahsil ettikleri ücretleri en geç müteakip üçüncü ayın onuna kadar Türkiye Radyo - Televizyon Kurumuna bir beyanname ile bildirerek ve aynı süre içerisinde ödemekle yükümlüdürler. Aksi takdirde her geçen gün için yürürlükteki en yüksek ticari kredi faizi oranı üzerinden tahakkuk ettirilecek faiz miktarı ile birlikte 6183 sayılı Amme Alacaklarının Tahsil Usulü Hakkında Kanun (gecikme cezası hariç) hükümlerince tahsil olunur.
Madde 0005:
Bu Kanun yayımı tarihinde yürürlüğe girer.
Madde 0006:
Bu Kanun hükümlerini Bakanlar Kurulu yürütür.
Yükleyen: yasinuzunoglu
