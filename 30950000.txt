3095 sayılı Kanuni Faiz ve Temerrüt Faizine İlişkin Kanun (KFTK.) 19.12.1984
Yayımlandığı Resmî Gazete Tarihi: 19.12.1984
Yayımlandığı Resmî Gazete Sayısı: 18610
Kabul Tarihi	04.02.1984
Madde 0001: Kanuni faiz
(27.04.2005 tarih ve 25798 sayılı Resmi Gazete de yayımlanan 5335 sayılı Kanunun 14 üncü maddesiyle değişen ve 01.05.2005 tarihinden geçerli olarak yürürlüğe giren şekli.) Borçlar Kanunu ve Türk Ticaret Kanununa göre faiz ödenmesi gereken hallerde, miktarı sözleşme ile tespit edilmemişse bu ödeme yıllık yüzde oniki (19.12.2005 tarih ve 2005/9831 sayılı BKK. ile yıllık %9. Yürürlük: 01.01.2006) (20.05.2024 tarih ve 8485 sayılı CBK. ile yıllık %24 Yürürlük: 01.06.2024) oranı üzerinden yapılır.
Cumhurbaşkanı (1), bu oranı aylık olarak belirlemeye, yüzde onuna kadar indirmeye veya bir katına kadar artırmaya yetkilidir.
(1) Bakanlar Kurulu İbaresi 07.07.2018 Tarih ve 30471 Sayılı Resmi Gazetede Yayımlanan 0700 Sayılı KHK ın 94. Maddesi ile Cumhurbaşkanı şeklinde değişmiştir.
Madde 0002: Temerrüt faizi
(15.12.1999 tarih ve 4489 sayılı Kanunun 2 nci maddesiyle değişen ve 01.01.2000 tarihinden geçerli olarak yürürlüğe giren şekli.) Bir miktar paranın ödenmesinde temerrüde düşen borçlu, sözleşme ile aksi kararlaştırılmadıkça, geçmiş günler için 1 inci maddede belirlenen orana göre temerrüt faizi ödemeye mecburdur.
Türkiye Cumhuriyet Merkez Bankasının önceki yılın 31 Aralık günü kısa vadeli avanslar için uyguladığı faiz oranı, yukarıda açıklanan miktardan fazla ise, arada sözleşme olmasa bile ticari işlerde temerrüt faizi bu oran üzerinden istenebilir. Söz konusu avans faiz oranı, 30 Haziran günü önceki yılın 31 Aralık günü uygulanan avans faiz oranından beş puan veya daha çok farklı ise yılın ikinci yarısında bu oran geçerli olur.
Temerrüt faizi miktarının sözleşmede kararlaştırılmamış olduğu hallerde, akdi faiz miktarı yukarıdaki fıkralarda öngörülen miktarın üstünde ise, temerrüt faizi, akdi faiz miktarından az olamaz.
Madde 0003: Mürekkep faiz
Kanuni faiz ve temerrüt faizi hesaplanırken mürekkep faiz yürütülemez.
Bu konuya ilişkin Türk Ticaret Kanunu hükümleri saklıdır.
Madde 0004: Diğer konulardaki faizler
Diğer kanunların, bu Kanunda öngörülen orandan fazla temerrüt faizi ödenmesine ilişkin hükümleri saklıdır.
Madde 0004/a:
(14.11.1990 tarih ve 3678 sayılı Kanunun 30 uncu maddesiyle eklenmiştir.) Sözleşmede daha yüksek akdi veya gecikme faizi kararlaştırılmadığı hallerde, yabancı para borcunun faizinde Devlet Bankalarının o yabancı para ile açılmış bir yıl vadeli mevduat hesabına ödediği en yüksek faiz oranı uygulanır.
Madde 0005: Kaldırılan ve uygulanmayacak olan hükümler
22 Mart 1303 tarihli Murabaha Nizamnamesi yürürlükten kaldırılmıştır.
Borçlar Kanunu ve Türk Ticaret Kanununda kanuni faiz ve temerrüt faizi oranlarını belirleyen hükümler uygulanmaz.
Geçici Madde 0001:
Bu Kanunun yürürlüğünden önceki ilişkilerden doğan faiz alacakları hakkında da yürürlük tarihinden itibaren bu Kanun hükümleri uygulanır.
Ancak, alacaklı ve borçlunun anlaşmaları ile bir ödeme planına bağlanan alacağın faizleri hakkında anlaşma tarihindeki kanun hükümleri uygulanır. Şu kadar ki, borçlu ödeme planına uymadığı takdirde alacaklı ödeme planı ile bağlı kalmaksızın bu Kanun hükümlerine göre alacağını tahsil eder.
Geçici Madde 0002:
(15.12.1999 tarih ve 4489 sayılı Kanunun 3 üncü maddesiyle eklenmiştir.) Geçici 1 inci madde, bu Kanunun yürürlüğünden önceki ilişkilerden doğan faiz alacakları hakkında da uygulanır.
Madde 0006: Yürürlük
Bu Kanun yayımı tarihinde yürürlüğe girer.
Madde 0007: Yürütme
Bu Kanunu Bakanlar Kurulu yürütür.
Yükleyen: yasinuzunoglu
