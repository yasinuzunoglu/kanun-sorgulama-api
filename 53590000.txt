5359 sayılı Askeri Hakimler Kanununda Değişiklik Yapılmasına Dair Kanun
Yayımlandığı Resmî Gazete Tarihi: 08.06.2005
Yayımlandığı Resmî Gazete Sayısı: 25839
Kabul Tarihi	01.06.2005
T.C.
Başbakanlık
Kanunlar ve Kararlar Genel Müdürlüğü
Sayı	B.02.0.KKG.0.10/101-431/2291
18.05.2005
TÜRKİYE BÜYÜK MİLLET MECLİSİ BAŞKANLIĞINA
Millî Savunma Bakanlığınca hazırlanan ve Başkanlığınıza arzı Bakanlar Kurulunca 19.04.2005 tarihinde kararlaştırılan Askeri Hakimler Kanununda Değişiklik Yapılmasına Dair Kanun Tasarısı ile gerekçesi ilişikte gönderilmiştir.
Gereğini arz ederim.
R. Tayyip Erdoğan
Başbakan
GENEL GEREKÇE
357 sayılı Askerî Hakimler Kanununda, askerî hakim kaynakları:
Muvazzaf subay olan isteklilerden, üniversitelerce aranıyorsa, hukuk fakültelerine giriş sınavlarını veya testlerini kazananlardan bu fakültelere gönderilip öğrenimlerini başarı ile bitirenler,
Askerî liseleri bitirerek harp okullarına kabul olunan isteklilerden, üniversitelerce aranıyorsa, hukuk fakültelerinin giriş sınavlarını veya testlerini kazananlardan bu fakültelere gönderilip öğrenimlerini başarı ile bitirenler,
Kıtada başarı göstermiş ve bir hukuk fakültesini bitirmiş bulunan yedek subaylardan askerlik görevleri sırasında istemde bulunanlar,
Üsteğmen veya yüzbaşı rütbesinin ilk üç yılında bulunan harp okulu mezunu subaylardan kendi hesabına hukuk fakültesini bitirenler,
Kendi hesabına hukuk fakültesini bitiren kadınlardan istemde bulunanlar,
Liseleri bitirerek hukuk fakültelerine devam hakkını kazanmış olanlar ile hukuk fakültelerinde okudukları sınıfı başarı ile geçenlerden lüzum ve ihtiyaç duyulduğunda askerî öğrenciliğe kabul edilip, öğrenimlerini tamamlayanlar,
ile sınırlandırılmıştır.
Yukarıda da belirtildiği gibi, hukuk fakültesi mezunu bayanlar askerî hakim kaynağı olarak kabul edilmişken, henüz askerliğini yapmamış hukuk fakültesi mezunu erkek vatandaşlar askerî hakimlik için müracaat edememektedirler. Bu durum vatandaşlar arasında eşitsizliklere sebep olmaktadır.
Öte yandan bu durumda olan hukuk fakültesi mezunu erkek vatandaşlar, Türk Silahlı Kuvvetlerinde askerî hakim sınıfı dışında bazı sınıflarda subay olarak istihdam edilebilmektedir. Harp okulu mezuniyetini müteakip hukuk fakültesini bitiren muvazzaf subayların askerî hakimlik sınavına başvurabilmelerine karşın, dış kaynaktan muvazzaf subay olarak temin edilen hukuk fakültesi mezunu subaylar böyle bir haktan mahrum kalmaktadır.
Bu durumda olan personelin mecburi hizmet gibi askerlik mesleğinin tüm yükümlülüklerine tabi olmalarına rağmen, askerî hakimliğe giriş sınavlarına katılma hakkının bulunmayışı, eşitsizliğe ve personelde motivasyon kaybına neden olmaktadır.
Tasarı ile; kendi nam ve hesabına hukuk fakültesini bitiren ve henüz askerlik hizmetini yapmamış erkek vatandaşlar ile en az dört yıllık fakülte veya yüksekokulu Türk Silahlı Kuvvetleri nam ve hesabına okuyarak muvazzaf subay nasbedilenlerden veya 926 sayılı Türk Silahlı Kuvvetleri Personel Kanunu hükümlerine göre dış kaynaktan muvazzaf subay nasbedilenlerden hukuk fakültesi mezunu muvazzaf subaylara askerî hakimlik sınavına başvuru hakkının tanınması öngörülmekte, bu suretle başvurudaki eşitsizliklerin ortadan kaldırılması ile daha çok ve daha çeşitli adaylar arasından askerî hakim seçimine ve dolayısı ile Türk Silahlı Kuvvetlerinde daha nitelikli personel istihdamına imkan sağlanması amaçlanmaktadır.
HÜKÜMETİN TEKLİF ETTİĞİ METİN
ASKERİ HÂKİMLER KANUNUNDA DEĞİŞİKLİK YAPILMASINA DAİR KANUN TASARISI
Madde - 1.
26.10.1963 tarihli ve 357 sayılı Askeri Hakimler Kanununun 2 nci maddesinin birinci fıkrasının (D) ve (E) bentleri aşağıdaki şekilde değiştirilmiştir.
D) Harp okulu mezunu ya da en az dört yıllık fakülte veya yüksekokulu Türk Silahlı Kuvvetleri nam ve hesabına okuyarak muvazzaf subay nasbedilenlerden veya 926 sayılı Türk Silahlı Kuvvetleri Personel Kanunu hükümlerine göre dış kaynaktan muvazzaf subay nasbedilenlerden hukuk fakültesi mezunu üsteğmen rütbesinde veya yüzbaşı rütbesinin ilk üç yılında bulunanlar. Bu subayların taşımaları gereken diğer özel şartlar yönetmelikle belirlenir.
E) Kendi hesabına hukuk fakültesini bitiren bayanlar ile aynı durumda olan ve henüz askerliğini yapmamış erkek vatandaşlardan istemde bulunanlar.
Madde - 2.
Bu Kanun yayımı tarihinde yürürlüğe girer.
Madde - 3.
Bu Kanun hükümlerini Bakanlar Kurulu yürütür.
MADDE GEREKÇELERİ
Madde - 1.
Madde ile; en az dört yıllık fakülte veya yüksekokulu Türk Silahlı Kuvvetleri nam ve hesabına okuyarak muvazzaf subay nasbedilenlerden veya 926 sayılı Türk Silahlı Kuvvetleri Personel Kanunu hükümlerine göre dış kaynaktan muvazzaf subay nasbedilenlerden hukuk fakültesi mezunu muvazzaf subaylar ile kendi hesabına hukuk fakültesini bitiren ve henüz askerliğini yapmamış erkeklere askerî hakimlik sınavlarına girebilme hakkının verilmesi öngörülmektedir.
Madde - 2.
Yürürlük maddesidir.
Madde - 3.
Yürütme maddesidir.
Adalet Komisyonu Raporu
T.C.
Adalet Komisyonu
Esas No	1/1033
Karar No	84
27.05.2005
TÜRKİYE BÜYÜK MİLLET MECLİSİ BAŞKANLIĞINA
Başkanlığınızca, 24.05.2005 tarihinde tali komisyon olarak Millî Savunma Komisyonuna, esas komisyon olarak da Komisyonumuza havale edilen Askeri Hakimler Kanununda Değişiklik Yapılmasına Dair Kanun Tasarısı (1/1033), Komisyonumuzun 26.05.2005 tarihli 25 inci birleşiminde Millî Savunma Bakanlığı temsilcilerinin katılmalarıyla incelenip görüşülmüş, geneli üzerindeki görüşmelerin tamamlanmasından sonra maddelerine geçilmesi kabul edilmiş ve Tasarının maddeleri ile tümü aynen kabul edilmiştir.
Raporumuz, Genel Kurulun onayına sunulmak üzere Başkanlığa saygı ile arz olunur.
Madde 0001:
26.10.1963 tarihli ve 357 sayılı Askeri Hakimler Kanununun 2 nci maddesinin birinci fıkrasının (D) ve (E) bentleri aşağıdaki şekilde değiştirilmiştir.
D) Harp okulu mezunu ya da en az dört yıllık fakülte veya yüksekokulu Türk Silahlı Kuvvetleri nam ve hesabına okuyarak muvazzaf subay nasbedilenlerden veya 926 sayılı Türk Silahlı Kuvvetleri Personel Kanunu hükümlerine göre dış kaynaktan muvazzaf subay nasbedilenlerden hukuk fakültesi mezunu üsteğmen rütbesinde veya yüzbaşı rütbesinin ilk üç yılında bulunanlar. Bu subayların taşımaları gereken diğer özel şartlar yönetmelikle belirlenir.
E) Kendi hesabına hukuk fakültesini bitiren bayanlar ile aynı durumda olan ve henüz askerliğini yapmamış erkek vatandaşlardan istemde bulunanlar.
Madde 0002:
Bu Kanun yayımı tarihinde yürürlüğe girer.
Madde 0003:
Bu Kanun hükümlerini Bakanlar Kurulu yürütür.
Yükleyen: yasinuzunoglu
